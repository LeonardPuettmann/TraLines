{
    "pages": [
        {
            "page_number": 1,
            "markdown": "# UMBERTO ECO\n\n![img-0.jpeg](img-0.jpeg)\n\n# IL NOME DELLA ROSA\n\nappendice postille a \"Il nome della rosa\""
        },
        {
            "page_number": 2,
            "markdown": "# **UMBERTO ECO**\n\n## **IL NOME DELLA ROSA**\n\n![img-0.jpeg](img-0.jpeg)\n\nCopyright 1980 Gruppo Editoriale Fabbri - Bompiani, Sonzogno, Etas S.p.A., Milano. VII edizione Bompiani settembre 1981."
        },
        {
            "page_number": 3,
            "markdown": "![img-0.jpeg](img-0.jpeg)\n\nL'ABBAZIA\nR. Ospedale\nF. Balona\nA. Edilizia\nB. Chiesa\nD. Chiostro\nF. Donadoni\nH. Sala capitolare\nM. Natale\nN. Sulla\nR. Fucina"
        },
        {
            "page_number": 4,
            "markdown": "# INDICE \n\nNaturalmente, un manoscritto ..... 9\nNota ..... 14\nPrologo ..... 15\nPrimo giorno ..... 22\nPrima ..... 23\nDove si arriva ai piedi dell'abbazia e Guglielmo ..... 23\nda prova di grande acume ..... 23\nTerza ..... 28\nDove Guglielmo ha una istruttiva conversazione ..... 28\ncon l'Abate ..... 28\nSesta ..... 38\nDove Adso ammira il portale della chiesa e Guglielmo ..... 38\nritrova Ubertino da Casale ..... 38\nVerso nona ..... 57\nDove Guglielmo ha un dialogo dottissimo con ..... 57\nSeverino erborista ..... 57\nDopo nona ..... 61\nDove si visita lo scriptorium e si conoscono molti studiosi, ..... 61\ncopisti e rubricatori nonch\u00e9 un vegliardo cieco che attende ..... 61\nl'Anticristo ..... 61\nVespri ..... 71\nDove si visita il resto dell'abbazia, Guglielmo trae alcune ..... 71\nconclusioni sulla morte di Adelmo, si parla col fratello ..... 71\nvetraio di vetri per leggere e di fantasmi per chi vuol ..... 71\nleggere troppo ..... 71\nCompieta ..... 78\nDove Guglielmo e Adso godono della lieta ospitalit\u00e0 dell'Abate ..... 78\ne della corrucciata conversazione di Jorge ..... 78\nSecondo giorno ..... 82\nMattutino ..... 83\nDove poche ore di mistica felicit\u00e0 sono interrotte ..... 83\nda un sanguinosissimo evento ..... 83\nPrima ..... 90\nDove Bencio da Upsala confida alcune cose, altre ne confida ..... 90\nBerengario da Arundel e Adso apprende cosa sia la vera penitenza ..... 90\nTerza ..... 98\nDove si assiste a una rissa tra persone volgari, Aymaro da ..... 98\nAlessandria fa alcune allusioni e Adso medita sulla santit\u00e0 ..... 98\ne sullo stereo del demonio. Poi Guglielmo e Adso tornano ..... 98\nnello scriptorium, Guglielmo vede qualcosa d'interessante ..... 98\nha una terza conversazione sulla liceit\u00e0 del riso, ma in ..... 98\ndefinitiva non pu\u00f2 guardare dove vorrebbe ..... 98\nSesta ..... 109\nDove Bencio fa uno strano racconto da cui si apprendono ..... 109\ncose poco edificanti sulla vita dell'abbazia ..... 109\nNona ..... 113\nDove l'Abate si mostra fiero delle ricchezze della sua abbazia ..... 113\ne timoroso degli eretici, e alla fine Adso dubita di aver ..... 113\nfatto male ad andare per il mondo ..... 113\nDopo vespri ..... 124"
        },
        {
            "page_number": 5,
            "markdown": "Dove, malgrado il capitolo sia breve, il vegliardo Alinardo ..... 124\ndice cose assai interessanti sul labirinto e sul modo di ..... 124\nentrarvi ..... 124\nCompieta ..... 127\nDove si entra nell'Edificio, si scopre un visitatore misterioso, ..... 127\nsi trova un messaggio segreto con segni da negromante, e ..... 127\nscompare, appena trovato, un libro che poi sar\u00e0 ricercato ..... 127\nper molti altri capitoli, n\u00e9 ultima vicissitudine \u00e8 il furto ..... 127\ndelle preziose lenti di Guglielmo ..... 127\nNotte ..... 134\nDove si penetra finalmente nel labirinto, si hanno strane visioni ..... 134\ne, come accade nei labirinti, ci si perde ..... 134\nTerzo Giorno ..... 142\nDa laudi a prima ..... 143\nDove si trova un panno sporco di sangue nella cella ..... 143\ndi Berengario scomparso, ed \u00e8 tutto ..... 143\nTerza ..... 144\nDove Adso nello scriptorium riflette sulla storia del ..... 144\nsuo ordine e sul destino dei libri ..... 144\nSesta ..... 147\nDove Adso riceve le confidenze di Salvatore, che non si ..... 147\npossono riassumere in poche parole, ma che gli ispirano ..... 147\nmolte preoccupate meditazioni ..... 147\nNona ..... 154\nDove Guglielmo parla ad Adso del gran fiume ereticale, ..... 154\ndella funzione dei semplici nella chiesa, dei suoi dubbi ..... 154\nsulla conoscibilit\u00e0 delle leggi generali, e quasi per inciso ..... 154\nracconta come ha decifrato i segni negromantici lasciati ..... 154\nda Venanzio ..... 154\nVespri ..... 165\nDove si parla ancora con l'Abate, Guglielmo ha alcune idee ..... 165\nmirabolanti per decifrare l'enigma del labirinto, e ci riesce ..... 165\nnel modo pi\u00f9 ragionevole. Poi si mangia il casio in ..... 165\npastelletto ..... 165\nDopo compieta ..... 174\nDove Ubertino racconta ad Adso la storia di fra Dolcino, ..... 174\naltre storie Adso rievoca o legge in biblioteca per conto suo, ..... 174\ne poi gli accade di avere un incontro con una fanciulla bella ..... 174\ne terribile come un esercito schierato a battaglia ..... 174\nNotte ..... 196\nDove Adso sconvolto si confessa con Guglielmo e medita ..... 196\nsulla funzione della donna nel piano della creazione, poi ..... 196\nper\u00f2 scopre il cadavere di un uomo ..... 196\nQuarto giorno ..... 200\nLaudi ..... 201\nDove Guglielmo e Severino esaminano il cadavere di Berengario, ..... 201\nscoprono che ha la lingua nera, cosa singolare per un annegato. ..... 201\nPoi discutono di veleni dolorosissimi e di un furto remoto ..... 201\nPrima ..... 207\nDove Guglielmo induce prima Salvatore e poi il cellario ..... 207\na confessare il loro passato, Severino ritrova le lenti rubate, ..... 207"
        },
        {
            "page_number": 6,
            "markdown": "Nicola porta quelle nuove e Guglielmo con sei occhi va ..... 207\na decifrare il manoscritto di Venanzio ..... 207\nTerza ..... 215\nDove Adso si dibatte nei patimenti d'amore, poi arriva ..... 215\nGuglielmo col testo di Venanzio, che continua a rimanere ..... 215\nindecifrabile anche dopo esser stato decifrato ..... 215\nSesta ..... 223\nDove Adso va a cercar tartufi e trova i minoriti in arrivo, ..... 223\nquesti colloquiano a lungo con Guglielmo e Ubertino ..... 223\ne si apprendono cose molto tristi su Giovanni XXII ..... 223\nNona ..... 233\nDove arrivano il cardinale del Poggetto, Bernardo Gui e gli ..... 233\naltri uomini di Avignone, e poi ciascuno fa cose diverse ..... 233\nVespri ..... 235\nDove Alinardo sembra dare informazioni preziose e Guglielmo ..... 235\nrivela il suo metodo per arrivare a una verit\u00e0 probabile ..... 235\nattraverso una serie di sicuri errori ..... 235\nCompieta ..... 238\nDove Salvatore parla di una magia portentosa ..... 238\nDopo compieta ..... 240\nDove si visita di nuovo il labirinto, si arriva alla soglia del ..... 240\nfinis Africae ma non ci si pu\u00f2 entrare perch\u00e9 non si sa cosa ..... 240\nsiano il primo e il settimo dei quattro, e infine Adso ha una ..... 240\nricadata, peraltro assai dotta, nella sua malattia d'amore ..... 240\nNotte ..... 253\nDove Salvatore si fa miseramente scoprire da Bernardo Gui, ..... 253\nla ragazza amata da Adso viene presa come strega e tutti ..... 253\nvanno a letto pi\u00f9 infelici e preoccupati di prima ..... 253\nQuinto giorno ..... 258\nPrima ..... 259\nDove ha luogo una fraterna discussione sulla povert\u00e0 di Ges\u00f9 ..... 259\nTerza ..... 269\nDove Severino parla a Guglielmo di uno strano libro ..... 269\ne Guglielmo parla ai legati di una strana concezione ..... 269\ndel governo temporale ..... 269\nSesta ..... 276\nDove si trova Severino assassinato e non si trova pi\u00f9 ..... 276\nil libro che lui aveva trovato ..... 276\nNona ..... 284\nDove si amministra la giustizia e si ha la imbarazzante ..... 284\nimpressione che tutti abbiano torto ..... 284\nVespri ..... 300\nDove Ubertino si d\u00e0 alla fuga, Bencio incomincia a osservare ..... 300\nle leggi e Guglielmo fa alcune riflessioni sui vari tipi di ..... 300\nlussuria incontrati quel giorno ..... 300\nCompieta ..... 305\nDove si ascolta un sermone sulla venuta dell'Anticristo ..... 305\ne Adso scopre il potere dei nomi propri ..... 305\nSesto giorno ..... 313\nMattutino ..... 314\nDove i principi sederunt, e Malachia stramazza al suolo ..... 314"
        },
        {
            "page_number": 7,
            "markdown": "Laudi ..... 318\nDove viene eletto un nuovo cellario ma non ..... 318\nun nuovo bibliotecario ..... 318\nPrima ..... 320\nDove Nicola racconta tante cose, mentre ..... 320\nsi visita la cripta del tesoro ..... 320\nTerza ..... 326\nDove Adso, ascoltando il\"Dies irae\", ha un sogno ..... 326\no visione che dir si voglia ..... 326\nDopo terza ..... 334\nDove Guglielmo spiega ad Adso il suo sogno ..... 334\nSesta ..... 336\nDove si ricostruisce la storia dei bibliotecari e si ha ..... 336\nqualche notizia in pi\u00f9 sul libro misterioso ..... 336\nNona ..... 340\nDove l'Abate si rifiuta di ascoltare Guglielmo, parla del ..... 340\nlinguaggio delle gemme e manifesta il desiderio che non si ..... 340\nindaghi pi\u00f9 su quelle tristi vicende ..... 340\nTra vespro e compieta ..... 347\nDove in breve si racconta di lunghe ore di smarrimento ..... 347\nDopo compieta ..... 349\nDove, quasi per caso, Guglielmo scopre il segreto ..... 349\nper entrare nel finis Africae ..... 349\nSettimo giorno ..... 353\nNotte ..... 354\nDove, a riassumere le rivelazioni prodigiose di cui qui si ..... 354\nparla, il titolo dovrebbe essere lungo quanto il capitolo, ..... 354\nil che \u00e8 contrario alle consuetudini ..... 354\nNotte ..... 366\nDove avviene l'ecpirosi e a causa della troppa virt\u00f9 ..... 366\nprevalgono le forze dell'inferno ..... 366\nUltimo folio ..... 376\nPostille ..... 381\na \"Il nome della rosa\" ..... 381\n1983 ..... 381"
        },
        {
            "page_number": 8,
            "markdown": "Ultima settimana del novembre 1327. Ludovico il Bavaro assedia Pisa e si dispone a scendere verso Roma, il papa \u00e8 ad Avignone e insiste per avere al suo cospetto Michele da Cesena, generale dei francescani, i quali qualche anno prima hanno proclamato a Perugia che Cristo non ha avuto propriet\u00e0 alcuna. Dottrina eretica, come eretici sono i fraticelli, i cui toghi illuminano l'Italia e la Francia, come eretiche erano le bande armate di fra Dolcino, debellato e bruciato da due decenni. Su questo sfondo storico si svolge la vicenda di questo romanzo, ovvero del manoscritto misterioso di Adso da Melk, un novizio benedettino che ha accompagnato in una abbazia dell'alta Italia frate Guglielmo da Baskerville, incaricato di una sottile e imprecisa missione diplomatica. Ex inquisitore, amico di Guglielmo di Occam e di Marsilio da Padova, frate Guglielmo si trova a dover dipanare una serie di misteriosi delitti (sette in sette giorni, perpetrati nel chiuso della cinta abbaziale) che insanguinano una biblioteca labirintica e inaccessibile. Guglielmo risolver\u00e0 il caso, forse troppo tardi, in termini di giorni, forse troppo presto, in termini di secoli. E per farlo dovr\u00e0 decifrare indizi di ogni genere, dal comportamento dei santi a quello degli eretici, dalle scritture negromantiche al linguaggio delle erbe, da manoscritti in lingue ignote alle mosse diplomatiche degli uomini del potere. Difficile da definire (gothic novel, cronaca medievale, romanzo poliziesco, racconto ideologico a chiave, allegoria) questo romanzo (la cui storia si intreccia con la Storia - perch\u00e9 l'autore, forse mendacemente, asserisce che di suo non vi \u00e8 una sola parola) pu\u00f2 forse essere letto in tre modi. La prima categoria di lettori sar\u00e0 avvinta dalla trama e dai colpi di scena, e accetter\u00e0 anche le lunghe discussioni libresche, e i dialoghi filosofici, perch\u00e9 avvertir\u00e0 che proprio in quelle pagine svagate si annidano i segni, le tracce, i sintomi rivelatori. La seconda categoria si appassioner\u00e0 al dibattito di idee, e tenter\u00e0 connessioni (che l'autore si rifiuta di autorizzare) con la nostra attualit\u00e0. La terza si render\u00e0 conto che questo testo \u00e8 un tessuto di altri testi, un \u00abgiallo\u00bb di citazioni, un libro fatto di libri. A ciascuna delle tre categorie l'autore comunque rifiuta di rivelare che cosa il libro voglia dire. Se avesse voluto sostenere una tesi, avrebbe scritto un saggio (come tanti altri che ha scritto). Se ha scritto un romanzo \u00e8 perch\u00e9 ha scoperto, in et\u00e0 matura, che di ci\u00f2 di cui non si pu\u00f2 teorizzare, si deve narrare.\n\nUmberto Eco \u00e8 nato ad Alessandria (Piemonte) nel 1932. Ordinario di semiotica all'universit\u00e0 di Bologna, \u00e8 autore di molte opere saggistiche. Ha esordito nel 1956 con uno studio sull'estetica medievale. Il suo ultimo libro, del 1979, riguarda la situazione del lettore nei labirinti della narrativit\u00e0."
        },
        {
            "page_number": 9,
            "markdown": "Naturalmente, un manoscritto"
        },
        {
            "page_number": 10,
            "markdown": "Il 16 agorto 1968 mi fu messo tra le mani un libro dovuto alla penna di tale abate Vallet, Le manuscript de Dom Adson de Melk, traduit en fran\u00e7ais d'apr\u00e8s l'\u00e9dition de Dom J. Mabillon (Aux Presses de l'Abbaye de la Source, Paris, 1842). Il libro, corredato da indicazioni storiche invero assai povere, asseriva di riprodurre fedelmente un manoscritto del XIV secolo, a sua volta trovato nel monastero di Melk dal grande erudito secentesco, a cui tanto si deve per la storia dell'ordine benedettino. La dotta trouvaille (mia, terza dunque nel tempo) mi rallegrava mentre mi trovavo a Praga in attesa di una persona cara. Sei giorni dopo le truppe sovietiche invadevano la sventurata citt\u00e0. Riuscivo fortunosamente a raggiungere la frontiera austriaca a Linz, di l\u00ec mi portavo a Vienna dove mi ricongiungevo con la persona attesa, e insieme risalivamo il corso del Danubio.\n\nIn un clima mentale di grande eccitazione leggevo, affascinato, la terribile storia di Adso da Melk, e tanto me ne lasciai assorbire che quasi di getto ne stesi una traduzione, su alcuni grandi quaderni della Pap\u00e9terie Joseph Gibert, su cui \u00e8 tanto piacevole scrivere se la penna \u00e8 morbida. E cos\u00ec facendo arrivammo nei pressi di Melk, dove ancora, a picco su un'ansa del fiume, si erge il bellissimo Stift pi\u00f9 volte restaurato nei secoli. Come il lettore avr\u00e0 immaginato, nella biblioteca del monastero non trovai traccia del manoscritto di Adso.\n\nPrima di arrivare a Salisburgo, una tragica notte in un piccolo albergo sulle rive del Mondsee, il mio sodalizio di viaggio bruscamente si interruppe e la persona con cui viaggiavo scomparve portando seco il libro dell'abate Vallet, non per malizia, ma a causa del modo disordinato e abrupto con cui aveva avuto fine il nostro rapporto. Mi rimase cos\u00ec una serie di quaderni manoscritti di mio pugno, e un gran vuoto nel cuore.\n\nAlcuni mesi dopo a Parigi decisi di andare a fondo nella mia ricerca. Delle poche notizie che avevo tratto dal libro francese, mi rimaneva il riferimento alla fonte, eccezionalmente minuto e preciso:\n\u00abVetera analecta, sive collectio veterum aliquot opera et opusculorum omnis generis, carminum, epistolarum, diplomaton, epitaphiorum, et, cum itinere germanico, adaptationibus aliquot disquisitionibus R.P.D. Joannis Mabillon, Presbiteri ac Monachi Ord. Sancti Benedicti e Congregatione S. Mauri. - Nova Editio cui accessere Mabilonii vita et aliquot opuscula, scilicet Dissertatio de Pane Eucharistico, Azymo et Fermentatio, ad Eminentiss. Cardinalem Bona. Subjungitur opusculum Eldefonsi Hispaniensis Episcopi de eodem argumentum Et Eusebii Romani ad Theophilum Gallum epistola, De cultu sanctorum ignotorum, Parisiis, apud Levesque, ad Pontem S. Michaelis, MDCCXXI, cum privilegio Regis.\u00bb\n\nTrovai subito i Vetera Analecta alla biblioteca Sainte Genevi\u00e8ve, ma con mia grande sorpresa l'edizione reperita discordava per due particolari: anzitutto l'editore, che era Montalant, ad Ripam P.P. Augustinianorum (prope Pontem S. Michaelis) e poi la data, di due anni posteriore. Inutile dire che questi analecta non contenevano alcun manoscritto di Adso o Adson da Melk - e si tratta anzi, come ciascuno pu\u00f2 controllare, di una raccolta di testi di media e breve lunghezza, mentre la storia trascritta dal Vallet si estendeva per alcune centinaia di pagine. Consultai all'epoca medievalisti illustri come il caro e indimenticabile Etienne Gilson, ma fu"
        },
        {
            "page_number": 11,
            "markdown": "chiaro che gli unici Vetera Analecta erano quelli che avevo visto a Sainte Genevi\u00e8ve. Una puntata all'Abbaye de la Source, che sorge nei dintorni di Passy, e una conversazione con l'amico Dom Arne Lahnestedt mi convinsero altres\u00ec che nessun abate Vallet aveva pubblicato libri coi torchi (peraltro inesistenti) dell'abbazia. E' nota la trascuratezza degli eruditi francesi nel dare indicazioni bibliografiche di qualche attendibilit\u00e0, ma il caso superava ogni ragionevole pessimismo. Incominciai a ritenere che mi fosse capitato tra le mani un falso. Ormai lo stesso libro del Vallet era irrecuperabile (o almeno non ardivo andarlo a richiedere a chi me lo aveva sottratto). E non mi rimanevano che le mie note, delle quali cominciavo ormai a dubitare.\n\nVi sono momenti magici, di grande stanchezza fisica e intensa eccitazione motoria, in cui si danno visioni di persone conosciute in passato (\"en me retra\u00e7ant ces details, j'en suis \u00e0 me demander s'ils sont r\u00e9els, ou bien si je les ai r\u00eav\u00e9s\"). Come appresi pi\u00f9 tardi dal bel libretto dell'Abb\u00e9 de Bucquoy, si danno altres\u00ec visioni di libri non ancora scritti.\n\nSe non fosse successo qualcosa di nuovo sarei ancora qui a domandarmi da dove venga la storia di Adso da Melk, senonch\u00e9 nel 1970, a Buenos Aires, curiosando sui banchi di un piccolo libraio antiquario in Corrientes, non lontano dal pi\u00f9 insigne Patio del Tango di quella grande strada, mi capit\u00f2 tra le mani la versione castigliana di un libretto di Milo Temesvar, Dell'uso degli specchi nel gioco degli scacchi, che gi\u00e0 avevo avuto occasione di citare (di seconda mano) nel mio Apocalittici e integrati, recensendo il suo pi\u00f9 recente I venditori di Apocalisse. Si trattava della traduzione dell'ormai introvabile originale in lingua georgiana (Tibilisi, 1934) e quivi, con mia grande sorpresa, lessi copiose citazioni dal manoscritto di Adso, salvo che la fonte non era n\u00e9 il Vallet n\u00e9 il Mabillon, bens\u00ec padre Athanasius Kircher (ma quale opera?). Un dotto - che non ritengo opportuno nominare - mi ha poi assicurato che (e citava indici a memoria) il grande gesuita non ha mai parlato di Adso da Melk. Ma le pagine di Temesvar erano sotto i miei occhi e gli episodi a cui si riferiva erano assolutamente analoghi a quelli del manoscritto tradotto dal Vallet (in particolare, la descrizione del labirinto non lasciava luogo ad alcun dubbio). Checch\u00e9 ne abbia poi scritto Beniamino Placid ${ }^{1}$ o, l'abate Vallet era esistito e cos\u00ec certamente Adso da Melk.\n\nNe conclusi che le memorie di Adso sembravano giustamente partecipare alla natura degli eventi di cui egli narra: avvolte da molti e imprecisi misteri, a cominciare dall'autore, per finire alla collocazione dell'abbazia di cui Adso tace con tenace puntigliosit\u00e0, cos\u00ec che le congetture permettono di disegnare una zona imprecisa tra Pomposa e Conques, con ragionevoli probabilit\u00e0 che il luogo sorgesse lungo il dorsale appenninico, tra Piemonte, Liguria e Francia (come dire tra Lerici e Turbia). Quanto all'epoca in cui si svolgono gli eventi descritti, siamo alla fine del novembre 1327; quando invece scriva l'autore \u00e8 incerto. Calcolando che si dice novizio nel '27 e ormai vicino alla morte quando stende le sue memorie, possiamo\n\n[^0]\n[^0]:    ${ }^{1}$ La Repubblica, 22 settembre 1977."
        },
        {
            "page_number": 12,
            "markdown": "congetturare che il manoscritto sia stato salato negli ultimi dieci o vent'anni del XIV secolo.\n\nA ben riflettere, assai scarse erano le ragioni che potessero inclinarmi a dare alle stampe la mia versione italiana di una oscura versione neogotica francese di una edizione latina secentesca di un'opera scritta in latino da un monaco tedesco sul finire del trecento.\n\nAnzitutto, quale stile adottare? La tentazione di rifarmi a modelli italiani dell'epoca andava respinta come del tutto ingiustificata: non solo Adso scrive in latino, ma \u00e8 chiaro da tutto l'andamento del testo che la sua cultura (o la cultura dell'abbazia che cos\u00ec chiaramente lo influenza) \u00e8 molto pi\u00f9 datata; si tratta chiaramente di una somma plurisecolare di conoscenze e di vezzi stilistici che si collegano alla tradizione basso medievale latina. Adso pensa e scrive come un monaco rimasto impermeabile alla rivoluzione del volgare, legato alle pagine ospitate nella biblioteca di cui narra, formatosi su testi patristico-scolastici, e la sua storia (al di l\u00e0 dei riferimenti ed avvenimenti del XIV secolo, che pure Adso registra tra mille perplessit\u00e0, e sempre per sentito dire) avrebbe potuto essere scritta, quanto a lingua e a citazioni erudite, nel XII o nel XIII secolo.\n\nD'altra parte \u00e8 indubbio che nel tradurre nel suo francese neogotico il latino di Adso, il Vallet abbia introdotto di suo varie licenze, e non sempre soltanto stilistiche. Per esempio i personaggi parlano talora delle virt\u00f9 delle erbe rifacendosi chiaramente a quel libro dei segreti attribuito ad Alberto Magno che ebbe nei secoli infiniti rifacimenti. E' certo che Adso lo conoscesse, ma rimane il fatto che egli ne cita dei brani che riecheggiano troppo letteralmente vuoi ricette di Paracelso vuoi chiare interpolazioni di un'edizione dell'Alberto di sicura epoca Tudor. ${ }^{2}$ D'altra parte ho appurato in seguito che ai tempi in cui il Vallet trascriveva (?) il manoscritto di Adso, circolava a Parigi un'edizione settecentesca del Grand e del Petit Albert ${ }^{3}$ ormai irrimediabilmente inquinata. Tuttavia, come essere sicuri che il testo a cui si rifacevano Adso o i monaci di cui egli annotava i discorsi, non contenesse, tra glosse, scolii e appendici varie, anche annotazioni che poi avrebbero nutrito a cultura posteriore?\n\nInfine, dovevo conservare in latino i passaggi che lo stesso abate Vallet non ritenne opportuno tradurre, forse per conservare l'aria del tempo? Non v'erano giustificazioni precise per farlo, se non un senso, forse malinteso, di fedelt\u00e0 alla mia fonte... Ho eliminato il soverchio, ma qualcosa ho lasciato. E temo di aver fatto come i cattivi romanzieri che, mettendo in scena un personaggio francese, gli fanno dire \"parbleu!\" e \"la femme, ah! la femme!\".\n\nIn conclusione, sono pieno di dubbi. Proprio non so perch\u00e9 mi sia deciso a prendere il coraggio a due mani e a presentare come se fosse autentico il\n\n[^0]\n[^0]:    ${ }^{2}$ Liber aggregationis seu liber secretorum Alberti Magni, Londinium, juxta pontem qui vulgariter dicitur Flete brigge, MCCCCLXXXV.\n    ${ }^{3}$ Les admirables secrets d'Albert le Grand, A Lyon, Chez les H\u00e9ritiers Beringos, Fratres, \u00e0 l'Enseigne d'Agrippa, MDCCLXXV; Secrets merveilleux de la Magie Naturelle et Cabalistique du Petit Albert, A Lyon, ibidem, MDCCXXIX."
        },
        {
            "page_number": 13,
            "markdown": "manoscritto di Adso da Melk. Diciamo: un gesto di innamoramento. O, se si vuole, un modo per liberarmi da numerose e antiche ossessioni.\n\nTrascrivo senza preoccupazioni di attualit\u00e0. Negli anni in cui scoprivo il testo dell'abate Vallet circolava la persuasione che si dovesse scrivere solo impegnandosi sul presente, e per cambiare il mondo. A dieci e pi\u00f9 anni di distanza \u00e8 ora consolazione dell'uomo di lettere (restituito alla sua altissima dignit\u00e0) che si possa scrivere per puro amor di scrittura. E cos\u00ec ora mi sento libero di raccontare, per semplice gusto fabulatorio, la storia di Adso da Melk, e provo conforto e consolazione nel ritrovarla cos\u00ec incommensurabilmente lontana nel tempo (ora che la veglia della ragione ha fugato tutti i mostri che il suo sonno aveva generato), cos\u00ec gloriosamente priva di rapporto coi tempi nostri, intemporalmente estranea alle nostre speranze e alle nostre sicurezze.\n\nPerch\u00e9 essa \u00e8 storia di libri, non di miserie quotidiane, e la sua lettura pu\u00f2 inclinarci a recitare, col grande imitatore da Kempis: \"In omnibus requiem quaesivi, et nusquam inveni nisi in angulo cum libro.\"\n\n5 gennaio 1980"
        },
        {
            "page_number": 14,
            "markdown": "# Nota\n\nIl manoscritto di Adso \u00e8 diviso in sette giornate e ciascuna giornata in periodi corrispondenti alle ore liturgiche. I sottotitoli, in terza persona, sono stati probabilmente aggiunti dal Vallet. Ma poich\u00e9 sono utili a orientare il lettore, n\u00e9 quest'uso si discosta da quello di molta letteratura in volgare di quel tempo, non ho ritenuto opportuno eliminarli.\n\nUna certa perplessit\u00e0 mi hanno dato i riferimenti di Adso alle ore canoniche, perch\u00e9 non solo la loro individuazione varia a seconda delle localit\u00e0 e delle stagioni, ma con ogni probabilit\u00e0 nel XIV secolo non ci si atteneva con assoluta precisione alle indicazioni fissate da san Benedetto nella regola.\n\nTuttavia, a orientamento del lettore, deducendo in parte dal testo e in parte confrontando la regola originaria con la descrizione della vita monastica data da Edouard Schneider in Les heures b\u00e9n\u00e9dictines (Paris, Grasset, 1925), credo ci si possa attenere alla seguente valutazione:\n\n|  Mattutino | (che talora Adso chiama anche con l'antica espressione di Vigiliae).  |\n| --- | --- |\n|   | Tra le 2.30 e le 3 di notte.  |\n|  Laudi | (che nella tradizione pi\u00f9 antica erano dette Matutini). Tra le 5 e le 6 di  |\n|   | mattina, in modo da terminare quando albeggia.  |\n|  Prima | Verso le 7.30, poco prima dell'aurora.  |\n|  Terza | Verso le 9.  |\n|  Sesta | Mezzogiorno (in un monastero dove i monaci non lavoravano nei  |\n|   | campi, d'inverno, era anche l'ora del pasto).  |\n|  Nona | Tra le 2 e le 3 pomeridiane.  |\n|   | Vespro. Verso le 4.30, al tramonto (la regola prescrive di far cena  |\n|   | quando ancora non \u00e8 scesa la tenebra).  |\n|  Compieta | Verso le 6 (entro le 7 i monaci vanno a coricarsi).  |\n\nIl computo si basa sul fatto che nell'Italia settentrionale, alla fine di novembre, il sole si leva intorno alle 7.30 e tramonta intorno alle 4.40 pomeridiane."
        },
        {
            "page_number": 15,
            "markdown": "Prologo"
        },
        {
            "page_number": 16,
            "markdown": "In principio era il Verbo e il Verbo era presso Dio, e il Verbo era Dio. Questo era in principio presso Dio e compito del monaco fedele sarebbe ripetere ogni giorno con salmodiante umilt\u00e0 l'unico immodificabile evento di cui si possa asserire l'incontrovertibile verit\u00e0. Ma videmus nunc per speculum et in aenigmate e la verit\u00e0, prima che faccia a faccia, si manifesta a tratti (ahi, quanto illeggibili) nell'errore del mondo, cos\u00ec che dobbiamo compitarne i fedeli segnacoli, anche l\u00e0 dove ci appaiono oscuri e quasi intessuti di una volont\u00e0 del tutto intesa al male.\n\nGiunto al finire della mia vita di peccatore, mentre canuto senesco come il mondo, nell'attesa di perdermi nell'abisso senza fondo della divinit\u00e0 silenziosa e deserta, partecipando della luce incorversevole delle intelligenze angeliche, trattenuto ormai col mio corpo greve e malato in questa cella del caro monastero di Melk, mi accingo a lasciare su questo vello testimonianza degli eventi mirabili e tremendi a cui in giovent\u00f9 mi accadde di assistere, ripetendo verbatim quanto vidi e udii, senza azzardarmi a trarne un disegno, come a lasciare a coloro che verranno (se l'Anticristo non li preceder\u00e0) segni di segni, perch\u00e9 su di essi si eserciti la preghiera della decifrazione.\n\nIl Signore mi conceda la grazia di essere testimone trasparente degli accadimenti che ebbero luogo all'abbazia di cui \u00e8 bene e pio si taccia ormai anche il nome, al finire dell'anno del Signore 1327 in cui l'imperatore Ludovico scese in Italia per ricostituire la dignit\u00e0 del sacro romano impero, giusta i disegni dell'Altissimo e a confusione dell'infame usurpatore simoniaco ed eresiarca che in Avignone rec\u00f2 vergogna al nome santo dell'apostolo (dico l'anima peccatrice di Giacomo di Cahors, che gli empi onorarono come Giovanni XXII).\n\nForse, per comprendere meglio gli avvenimenti in cui mi trovai coinvolto, \u00e8 bene che io ricordi quanto stava avvenendo in quello scorcio di secolo, cos\u00ec come lo compresi allora, vivendolo, e cos\u00ec come lo rammemoro ora, arricchito di altri racconti che ho udito dopo - se pure la mia memoria sar\u00e0 in grado di riannodare le fila di tanti e confusissimi eventi.\n\nSin dai primi anni di quel secolo il papa Clemente V aveva trasferito la sede apostolica ad Avignone lasciando Roma in preda alle ambizioni dei signori locali: e gradatamente la citt\u00e0 santissima della cristianit\u00e0 si era trasformata in un circo, o in un lupanare, dilaniata dalle lotte tra i suoi maggiori; si diceva repubblica, e non lo era, battuta da bande armate, sottoposta a violenze e saccheggi. Ecclesiastici sottrattisi alla giurisdizione secolare comandavano gruppi di facinorosi e rapinavano con la spada in pugno, prevaricavano e organizzavano turpi traffici. Come impedire che il Caput Mundi ridiventasse, e giustamente, la meta di chi volesse indossare la corona del sacro romano impero e restaurare la dignit\u00e0 di quel dominio temporale che gi\u00e0 era stato dei cesari?\n\nEcco dunque che nel 1314 cinque principi tedeschi avevano eletto a Francoforte Ludovico di Baviera come supremo reggitore dell'impero. Ma il giorno stesso, sull'opposta riva del Meno, il conte palatino del Reno e l'arcivescovo di Colonia avevano eletto alla stessa dignit\u00e0 Federico d'Austria. Due imperatori per una sola sede e un solo papa per due: situazione che divenne, invero, fomite di grande disordine..."
        },
        {
            "page_number": 17,
            "markdown": "Due anni dopo veniva eletto ad Avignone il nuovo papa, Giacomo di Cahors, vecchio di settantadue anni, col nome appunto di Giovanni XXII, e voglia il cielo che mai pi\u00f9 alcun pontefice assuma un nome ormai cos\u00ec inviso ai buoni. Francese e devoto al re di Francia (gli uomini di quella terra corrotta sono sempre inclini a favorire gli interessi dei loro, e sono incapaci di guardare al mondo intero come alla loro patria spirituale), egli aveva sostenuto Filippo il Bello contro i cavalieri templari, che il re aveva accusato (credo ingiustamente) di delitti vergognosissimi per impadronirsi dei loro beni, complice quell'ecclesiastico rinnegato. Frattanto si era inserito in tutta quella trama Roberto di Napoli, il quale per mantenere il controllo della penisola italiana aveva convinto il papa a non riconoscere nessuno dei due imperatori tedeschi, e cos\u00ec era rimasto capitano generale dello stato della chiesa.\n\nNel 1322 Ludovico il Bavaro batteva il suo rivale Federico. Ancor pi\u00f9 timoroso di un solo imperatore, come lo era stato di due, Giovanni scomunic\u00f2 il vincitore, e questi di rimando denunci\u00f2 il papa come eretico. Occorre dire che, proprio in quell'anno, aveva avuto luogo a Perugia il capitolo dei frati francescani, e il loro\ngenerale, Michele da Cesena, accogliendo le istanze degli \"spirituali\" (di cui avr\u00f2 ancora occasione di parlare) aveva proclamato come verit\u00e0 di fede la povert\u00e0 di Cristo, che se aveva posseduto qualcosa coi suoi apostoli l'aveva avuto solo come usus facti. Degna risoluzione, intesa a salvaguardare la virt\u00f9 e la purezza dell'ordine, ma essa spiacque assai al papa, che forse vi intravvedeva un principio che avrebbe messo a repentaglio le stesse pretese che egli, come capo della chiesa, aveva, di contestare all'impero il diritto di eleggere vescovi, accampando di converso per il sacro soglio quello di investire l'imperatore. Fossero queste o altre le ragioni che lo muovevano, Giovanni condann\u00f2 nel 1323 le proposizioni dei francescani con la decretale Cum inter nonnullos.\n\nFu a quel punto, immagino, che Ludovico vide nei francescani, nemici ormai al papa, dei potenti alleati. Affermando la povert\u00e0 di Cristo essi in qualche modo rinvigorivano le idee dei teologi imperiali, e cio\u00e8 di Marsilio da Padova e Giovanni di Gianduno. E infine, non molti mesi prima degli eventi di cui sto narrando, Ludovico, che aveva raggiunto un accordo con lo sconfitto Federico, scendeva in Italia, veniva incoronato a Milano, entrava in conflitto coi Visconti, che pure lo avevano accolto con favore, poneva Pisa sotto assedio, nominava vicario imperiale Castruccio, duca di Lucca e Pistoia (e credo facesse male perch\u00e9 non conobbi mai uomo pi\u00f9 crudele, tranne forse Uguccione della Faggiola), e ormai si apprestava a scendere a Roma, chiamato da Sciarra Colonna signore del luogo.\n\nEcco com'era la situazione quando io - gi\u00e0 novizio benedettino nel monastero di Melk - fui sottratto alla tranquillit\u00e0 del chiostro da mio padre, che si batteva al seguito di Ludovico, non ultimo tra i suoi baroni, e che ritenette saggio portarmi con s\u00e9 perch\u00e9 conoscessi le meraviglie d'Italia e fossi presente quando l'imperatore fosse stato incoronato in Roma. Ma l'assedio di Pisa lo assorb\u00ec nelle cure militari. Io ne trassi vantaggio aggirandomi, un poco per ozio e un poco per desiderio di apprendere, per le citt\u00e0 della Toscana, ma questa vita libera e senza regola non si addiceva, pensarono i miei genitori, a un adolescente votato alla vita contemplativa."
        },
        {
            "page_number": 18,
            "markdown": "E per consiglio di Marsilio, che aveva preso a benvolermi, decisero di pormi accanto a un dotto francescano, frate Guglielmo da Baskerville, il quale stava per iniziare una missione che lo avrebbe portato a toccare citt\u00e0 famose e abbazie antichissime. Divenni cos\u00ec suo scrivano e discepolo al tempo stesso, n\u00e9 ebbi a pentirmene, perch\u00e9 fui con lui testimone di avvenimenti degni di essere consegnati, come ora sto facendo, alla memoria di coloro che verranno.\n\nIo non sapevo allora cosa frate Guglielmo cercasse, e a dire il vero non lo so ancor oggi, e presumo non lo sapesse neppure lui, mosso com'era dall'unico desiderio della verit\u00e0, e dal sospetto - che sempre gli vidi nutrire - che la verit\u00e0 non fosse quella che gli appariva nel momento presente. E forse in quegli anni egli era distratto dai suoi studi prediletti da incombenze del secolo. La missione di cui Guglielmo era incaricato mi rimase ignota lungo tutto il viaggio, ovvero egli non me ne parl\u00f2. Fu piuttosto ascoltando brani di conversazioni, che egli ebbe con gli abati dei monasteri in cui ci arrestammo via via, che mi feci qualche idea sulla natura del suo compito. Ma non lo capii appieno sino a che non pervenimmo alla nostra meta, come poi dir\u00f2. Eravamo diretti verso settentrione, ma il nostro viaggio non procedette in linea retta e ci arrestammo in varie abbazie. Accadde cos\u00ec che piegammo verso occidente mentre la nostra meta ultima stava a oriente, quasi seguendo la linea montana che da Pisa porta in direzione dei cammini di San Giacomo, soffermandoci in una terra che i terribili avvenimenti che poi vi avvennero mi sconsigliano di identificare meglio, ma i cui signori erano fedeli all'impero e dove gli abati del nostro ordine di comune accordo si opponevano al papa eretico e corrotto. Il viaggio dur\u00f2 due settimane tra varie vicende e in quel tempo ebbi modo di conoscere (non mai abbastanza, come sempre mi convinco) il mio nuovo maestro.\n\nNelle pagine che seguono non vorr\u00f2 indulgere a descrizioni di persone - se non quando l'espressione di un volto, o un gesto, non appariranno come segni di un muto ma eloquente linguaggio - perch\u00e9, come dice Boezio, nulla \u00e8 pi\u00f9 fugace della forma esteriore, che appassisce e muta come i fiori di campo all'apparire dell'autunno, e che senso avrebbe oggi dire dell'abate Abbone che ebbe l'occhio severo e le guance pallide, quando ormai lui e coloro che lo attorniavano sono polvere e della polvere il loro corpo ha ormai il grigiore mortifero (solo l'animo, lo voglia Iddio, risplendendo di una luce che non si spegner\u00e0 mai pi\u00f9)? Ma di Guglielmo vorrei dire, e una volta per tutte, perch\u00e9 di lui mi colpirono anche le singolari fattezze, ed \u00e8 proprio dei giovani legarsi a un uomo pi\u00f9 anziano e pi\u00f9 saggio non solo per il fascino della parola e l'acutezza della mente, ma pur anche per la forma superficiale del corpo, che ne risulta carissima, come accade per la figura di un padre, di cui si studiano i gesti, e i corrucci, e se ne spia il sorriso - senza che ombra di lussuria inquini questo modo (forse l'unico purissimo) di amore corporale.\n\nGli uomini di una volta erano belli e grandi (ora sono dei bambini e dei nani), ma questo fatto \u00e8 solo uno dei tanti che testimoni la sventura di un mondo che incanutisce. La giovent\u00f9 non vuole apprendere pi\u00f9 nulla, la scienza \u00e8 in decadenza, il mondo intero cammina sulla testa, dei ciechi conducono altri ciechi e li fan precipitare negli abissi, gli uccelli si lanciano prima di aver preso il volo, l'asino"
        },
        {
            "page_number": 19,
            "markdown": "suona la lira, i buoi danzano, Maria non ama pi\u00f9 la vita contemplativa e Marta non ama pi\u00f9 la vita attiva, Lea \u00e8 sterile, Rachele ha l'occhio carnale, Catone frequenta i lupanari, Lucrezio diventa femmina. Tutto \u00e8 sviato dal proprio cammino. Siano rese grazie a Dio che io a quei tempi acquisii dal mio maestro la voglia di apprendere e il senso della retta via, che si conserva anche quando il sentiero \u00e8 tortuoso.\n\nEra dunque l'apparenza fisica di frate Guglielmo tale da attirare l'attenzione dell'osservatore pi\u00f9 distratto. La sua statura superava quella di un uomo normale ed era tanto magro che sembrava pi\u00f9 alto. Aveva gli occhi acuti e penetranti; il naso affilato e un po' adunco conferiva al suo volto l'espressione di uno che vigili, salvo nei momenti di torpore di cui dir\u00f2. Anche il mento denunciava in lui una salda volont\u00e0, pur se il viso allungato e coperto di efelidi - come sovente vidi di coloro nati tra Hibernia e Northumbria - poteva talora esprimere incertezza e perplessit\u00e0. Mi accorsi col tempo che quella che pareva insicurezza era invece e solo curiosit\u00e0, ma all'inizio poco sapevo di questa virt\u00f9, che credevo piuttosto una passione dell'animo concupiscibile, ritenendo che l'animo razionale non se ne dovesse nutrire, pascendosi solo del vero, di cui (pensavo) si sa gi\u00e0 sin dall'inizio.\n\nFanciullo com'ero, la cosa che di lui subito mi aveva colpito, erano certi ciuffi di peli giallastri che gli uscivano dalle orecchie, e le sopracciglia folte e bionde. Poteva egli avere cinquanta primavere ed era dunque gi\u00e0 molto vecchio, ma muoveva il suo corpo instancabile con una agilit\u00e0 che a me sovente faceva difetto. La sua energia pareva inesauribile, quando lo coglieva un eccesso di attivit\u00e0. Ma di tanto in tanto, quasi il suo spirito vitale partecipasse del gambero, recedeva in momenti di inerzia e lo vidi per ore stare sul suo giaciglio in cella, pronunciando a malapena qualche monosillabo, senza contrarre un solo muscolo del viso. In quelle occasioni appariva nei suoi occhi un'espressione vacua e assente, e avrei sospettato che fosse sotto l'impero di qualche sostanza vegetale capace di dar visioni, se la palese temperanza che regolava la sua vita non mi avesse indotto a respingere questo pensiero. Non nascondo tuttavia che, nel corso del viaggio, si era fermato talora sul ciglio di un prato, ai bordi di una foresta, a raccogliere qualche erba (credo sempre la stessa): e si poneva a masticarla con volto assorto. Parte ne teneva con s\u00e9, e la mangiava nei momenti di maggior tensione (e sovente ne avemmo all'abbazia!). Quando una volta gli chiesi di che si trattasse, disse sorridendo che un buon cristiano pu\u00f2 imparare talora anche dagli infedeli; e quando gli domandai di assaggiarne, mi rispose che, come per i discorsi, anche per i semplici ve ne sono di paidikoi, di ephebikoi e di gynaikoi e via dicendo, cos\u00ec che le erbe che sono buone per un vecchio francescano non son buone per un giovane benedettino.\n\nNel tempo che stemmo insieme non avemmo occasione di far vita molto regolare: anche all'abbazia vegliammo di notte e cademmo stanchi di giorno, n\u00e9 partecipammo regolarmente gli uffici sacri. Di rado tuttavia, in viaggio, vegliava oltre compieta, e aveva abitudini parche. Qualche volta, come accadde all'abbazia passava tutta la giornata muovendosi per l'orto, esaminando le piante come fossero crisopazi o smeraldi, e lo vidi aggirarsi per la cripta del tesoro guardando uno scrigno tempestato di smeraldi e crisopazi come fosse un cespuglio di stramonio. Altre volte"
        },
        {
            "page_number": 20,
            "markdown": "stava un giorno intero nella sala grande della biblioteca sfogliando manoscritti come a cercarvi null'altro che il suo piacere (quando intorno a noi si moltiplicavano i cadaveri di monaci orrendamente uccisi). Un giorno lo trovai che passeggiava nel giardino senza alcun fine apparente, come se non dovesse render conto a Dio delle sue opere. Nell'ordine mi avevano insegnato ben altro modo di dividere il mio tempo, e glielo dissi. Ed egli rispose che la bellezza del cosmo \u00e8 data non solo dall'unit\u00e0 nella variet\u00e0, ma anche dalla variet\u00e0 nell'unit\u00e0. Mi parve una risposta dettata da ineducata empiria, ma appresi in seguito che gli uomini della sua terra definiscono spesso le cose in modi in cui pare che la forza illuminante della ragione abbia pochissimo ufficio.\n\nDurante il periodo che trascorremmo all'abbazia gli vidi sempre le mani coperte dalla polvere dei libri, dall'oro delle miniature ancora fresche, da sostanze giallastre che aveva toccato nell'ospedale di Severino. Pareva non potesse pensare se non con le mani, cosa che allora mi pareva pi\u00f9 degna di un meccanico (e mi era stato insegnato che il meccanico \u00e8 moechus, e commette adulterio nei confronti della vita intellettuale a cui dovrebbe essere unito in castissimo sponsale): ma anche quando le sue mani toccavano cose fragilissime, come certi codici dalle miniature ancor fresche, o pagine corrose dal tempo e friabili come pane azzimo, egli possedeva, mi parve, una straordinaria delicatezza di tatto, la stessa che egli usava nel toccare le sue macchine. Dir\u00f2 infatti che quest'uomo curioso portava seco, nella sua sacca da viaggio, strumenti che mai avevo visto prima di allora, e che egli definiva come le sue meravigliose macchine. Le macchine, diceva, sono effetto dell'arte, che \u00e8 scimmia della natura, e di essa riproducono non le forme ma la stessa operazione. Egli mi spieg\u00f2 cos\u00ec i portenti dell'orologio, dell'astrolabio e del magnete. Ma all'inizio temetti che si trattasse di stregoneria, e finsi di dormire certe notti serene in cui egli si poneva (in mano uno strano triangolo) a osservare le stelle. I francescani che avevo conosciuto in Italia e nella mia terra erano uomini semplici, sovente illetterati, e mi stupii con lui della sua sapienza. Ma egli mi disse sorridendo che i francescani delle sue isole erano di stampo diverso: \u00abRuggiero Bacone, che io venero quale maestro, ci ha insegnato che il piano divino passer\u00e0 un giorno per la scienza delle macchine, che \u00e8 mag\u00eca naturale e santa. E un giorno per forza di natura si potranno fare strumenti di navigazione per cui le navi vadano unico homine regente, e ben pi\u00f9 rapide di quelle spinte da vela o da remi; e vi saranno carri \u00abut sine animale moveantur cum impetu inaestimabili, et instrumenta volandi et homo sedens in medio instrumentis revolvens aliquod ingenium per quod alae artificialiter composita aerem verberent, ad modum avis volantis\u00bb. E strumenti piccolissimi che sollevino pesi infiniti e veicoli che permettano di viaggiare sul fondo del mare.\u00bb\n\nQuando gli chiesi dove fossero queste macchine, mi disse che erano gi\u00e0 state fatte nell'antichit\u00e0, e alcune persino ai tempi nostri: \"Eccetto lo strumento per volare, che non vidi, n\u00e9 conobbi chi lo avesse visto, ma conosco un sapiente che lo ha pensato. E si possono fare ponti che valichino i fiumi senza colonne o altro sostentamento e altre macchine inaudite. Ma non devi preoccuparti se non ci sono ancora, perch\u00e9 non vuol dire che non ci saranno. E io ti dico che Dio vuole che ci siano, e certo son gi\u00e0 nella sua mente, anche se il mio amico di Occam nega che le"
        },
        {
            "page_number": 21,
            "markdown": "idee esistano in tal modo, e non perch\u00e9 possiamo decidere della natura divina, ma proprio perch\u00e9 non possiamo porle alcun limite.\" N\u00e9 fu questa l'unica proposizione contraddittoria che gli sentii enunciare: ma anche ora che sono vecchio e pi\u00f9 saggio di allora non ho definitivamente compreso come egli potesse aver tanta fiducia nel suo amico di Occam e giurare al tempo stesso sulle parole di Bacone, come era solito fare. E' pur vero che quelli erano tempi oscuri in cui un uomo saggio doveva pensare cose in contraddizione tra loro.\n\nEcco, ho detto di frate Guglielmo cose forse insensate, quasi a raccogliere sin dall'inizio le impressioni sconnesse che ne ebbi allora. Chi egli fu, e cosa facesse, mio buon lettore, potrai forse meglio dedurre dalle azioni che oper\u00f2 nei giorni che trascorremmo all'abbazia. N\u00e9 ti ho promesso un disegno compiuto, bens\u00ec un elenco di fatti (questi s\u00ec) mirabili e terribili.\n\nCos\u00ec conoscendo giorno per giorno il mio maestro, e trascorrendo le lunghe ore di marcia in lunghissimi conversari di cui, se il caso, dir\u00f2 a poco a poco, giungemmo alle falde del monte su cui si ergeva l'abbazia. Ed \u00e8 ora che, come noi allora facemmo, a essa si approssimi il mio racconto, e possa la mia mano non tremare nell'accingermi a dire quanto poi accadde."
        },
        {
            "page_number": 22,
            "markdown": "Primo giorno"
        },
        {
            "page_number": 23,
            "markdown": "# Primo giorno \n\n## Prima\n\nDove si arriva ai piedi dell'abbazia e Guglielmo\nd\u00e0 prova di grande acume\n\nEra una bella mattina di fine novembre. Nella notte aveva nevicato un poco, ma il terreno era coperto di un velo fresco non pi\u00f9 alto di tre dita. Al buio, subito dopo laudi, avevamo ascoltato la messa in un villaggio a valle. Poi ci eravamo messi in viaggio verso le montagne, allo spuntar del sole.\n\nCome ci inerpicavamo per il sentiero scosceso che si snodava intorno al monte, vidi l'abbazia. Non mi stupirono di essa le mura che la cingevano da ogni lato, simili ad altre che vidi in tutto il mondo cristiano, ma la mole di quello che poi appresi essere l'Edificio. Era questa una costruzione ottagonale che a distanza appariva come un tetragono (figura perfettissima che esprime la saldezza e l'imprendibilit\u00e0 della Citt\u00e0 di Dio), i cui lati meridionali si ergevano sul pianoro dell'abbazia, mentre quelli settentrionali sembravano crescere dalle falde stesse del monte, su cui s'innervavano a strapiombo. Dico che in certi punti, dal basso, sembrava che la roccia si prolungasse verso il cielo, senza soluzione di tinte e di materia, e diventasse a un certo punto mastio e torrione (opera di giganti che avessero gran familiarit\u00e0 e con la terra e col cielo). Tre ordini di finestre dicevano il ritmo trino della sua sopraelevazione, cos\u00ec che ci\u00f2 che era fisicamente quadrato sulla terra, era spiritualmente triangolare nel cielo. Nell'appressarvici maggiormente, si capiva che la forma quadrangolare generava, a ciascuno dei suoi angoli, un torrione eptagonale, di cui cinque lati si protendevano all'esterno - quattro dunque degli otto lati dell'ottagono maggiore generando quattro eptagoni minori, che all'esterno si manifestavano come pentagoni. E non \u00e8 chi non veda l'ammirevole concordia di tanti numeri santi, ciascuno rivelante un sottilissimo senso spirituale. Otto il numero della perfezione d'ogni tetragono, quattro il numero dei vangeli, cinque il numero delle zone del mondo, sette il numero dei doni dello Spirito Santo. Per la mole, e per la forma, l'Edificio mi apparve come pi\u00f9 tardi avrei visto nel sud della penisola italiana Castel Ursino o Castel dal Monte, ma per la posizione inaccessibile era di quelli pi\u00f9 tremendo, e capace di generare timore nel viaggiatore che vi si avvicinasse a poco a poco. E fortuna che, essendo una limpidissima mattinata invernale, la costruzione non mi apparve quale la si vede nei giorni di tempesta.\n\nNon dir\u00f2 comunque che essa suggerisse sentimenti di giocondit\u00e0. Io ne trassi spavento, e una inquietudine sottile. Dio sa che non erano fantasmi dell'animo mio immaturo, e che rettamente interpretavo indubitabili presagi iscritti nella pietra, sin dal giorno che i giganti vi posero mano, e prima che la illusa volont\u00e0 dei monaci ardisse consacrarla alla custodia della parola divina."
        },
        {
            "page_number": 24,
            "markdown": "Mentre i nostri muletti arrancavano per l'ultimo tornante della montagna, l\u00e0 dove il cammino principale si diramava a trivio, generando due sentieri laterali, il mio maestro si arrest\u00f2 per qualche tempo, guardandosi intorno ai lati della strada, e sulla strada, e sopra la strada, dove una serie di pini sempreverdi formava per un breve tratto un tetto naturale, canuto di neve.\n\"Abbazia ricca,\" disse. \"All'Abate piace apparire bene nelle pubbliche occasioni.\"\n\nAbituato come ero a sentirlo fare le pi\u00f9 singolari affermazioni, non lo interrogai. Anche perch\u00e9, dopo un altro tratto di strada, udimmo dei rumori, e a una svolta apparve un agitato manipolo di monaci e di famigli. Uno di essi, come ci vide, ci venne incontro con molta urbanit\u00e0: \"Benvenuto signore,\" disse, \"e non vi stupite se immagino chi siete, perch\u00e9 siamo stati avvertiti della vostra visita. Io sono Remigio da Varagine, il cellario del monastero. E se voi siete, come credo, frate Guglielmo da Bascavilla, l'Abate dovr\u00e0 esserne avvisato. Tu,\" ordin\u00f2 rivolto a uno del seguito, \"risali ad avvertire che il nostro visitatore sta per entrare nella cinta!\"\n\"Vi ringrazio, signor cellario,\" rispose cordialmente il mio maestro, \"e tanto pi\u00f9 apprezzo la vostra cortesia in quanto per salutarmi avete interrotto l'inseguimento. Ma non temete, il cavallo \u00e8 passato di qua e si \u00e8 diretto per il sentiero di destra. Non potr\u00e0 andar molto lontano perch\u00e9, arrivato al deposito dello strame, dovr\u00e0 fermarsi. E' troppo intelligente per buttarsi lungo il terreno scosceso...\"\n\"Quando lo avete visto?\" domand\u00f2 il cellario.\n\"Non l'abbiamo visto affatto, non \u00e8 vero Adso?\" disse Guglielmo volgendosi verso di me con aria divertita. \"Ma se cercate Brunello, l'animale non pu\u00f2 che essere l\u00e0 dove io ho detto.\"\n\nIl cellario esit\u00f2. Guard\u00f2 Guglielmo, poi il sentiero, e infine domand\u00f2: \"Brunello? Come sapete?\"\n\"Suvvia,\" disse Guglielmo, \"\u00e8 evidente che state cercando Brunello, il cavallo preferito dall'Abate, il miglior galoppatore della vostra scuderia, nero di pelo, alto cinque piedi, dalla coda sontuosa, dallo zoccolo piccolo e rotondo ma dal galoppo assai regolare; capo minuto, orecchie sottili ma occhi grandi. E' andato a destra, vi dico, e affrettatevi, in ogni caso.\"\n\nIl cellario ebbe un momento di esitazione, poi fece un segno ai suoi e si gett\u00f2 gi\u00f9 per il sentiero di destra, mentre i nostri muli riprendevano a salire. Mentre stavo per interrogare Guglielmo, perch\u00e9 ero morso dalla curiosit\u00e0, egli mi fece cenno di attendere: e infatti pochi minuti dopo udimmo grida di giubilo, e alla svolta del sentiero riapparvero monaci e famigli riportando il cavallo per il morso. Ci passarono di fianco continuando a guardarci alquanto sbalorditi e ci precedettero verso l'abbazia. Credo anche che Guglielmo rallentasse il passo alla sua cavalcatura per permettere loro di raccontare quanto era accaduto. Infatti avevo avuto modo di accorgermi che il mio maestro, in tutto e per tutto uomo di altissima virt\u00f9, indulgeva al vizio della vanit\u00e0 quando si trattava di dar prova del suo acume e, avendone gi\u00e0 apprezzato le doti di sottile diplomatico, capii che voleva arrivare alla meta preceduto da una solida fama di uomo sapiente.\n\"E ora ditemi,\" alla fine non seppi trattenermi, \"come avete fatto a sapere?\""
        },
        {
            "page_number": 25,
            "markdown": "\"Mio buon Adso,\" disse il maestro. \"E' tutto il viaggio che ti insegno a riconoscere le tracce con cui il mondo ci parla come un grande libro. Alano delle Isole diceva che\nomnis mundi creatura\nquasi liber et pictura\nnobis est in speculum\ne pensava alla inesausta riserva di simboli con cui Dio, attraverso le sue creature, ci parla della vita eterna. Ma l'universo \u00e8 ancor pi\u00f9 loquace di come pensava Alano e non solo parla delle cose ultime (nel qual caso lo fa sempre in modo oscuro) ma anche di quelle prossime, e in questo \u00e8 chiarissimo. Quasi mi vergogno a ripeterti quel che dovresti sapere. Al trivio, sulla neve ancora fresca, si disegnavano con molta chiarezza le impronte degli zoccoli di un cavallo, che puntavano verso il sentiero alla nostra sinistra. A bella e uguale distanza l'uno dall'altro, quei segni dicevano che lo zoccolo era piccolo e rotondo, e il galoppo di grande regolarit\u00e0 - cos\u00ec che ne dedussi la natura del cavallo, e il fatto che esso non correva disordinatamente come fa un animale imbizzarrito. L\u00e0 dove i pini formavano come una tettoia naturale, alcuni rami erano stati spezzati di fresco giusto all'altezza di cinque piedi. Uno dei cespugli di more, l\u00e0 dove l'animale deve aver girato per infilare il sentiero alla sua destra, mentre fieramente scuoteva la sua bella coda, tratteneva ancora tra gli spini dei lunghi crini nerissimi... Non mi dirai infine che non sai che quel sentiero conduce al deposito dello strame, perch\u00e9 salendo per il tornante inferiore abbiamo visto la bava dei detriti scendere a strapiombo ai piedi del torrione meridionale, bruttando la neve; e cos\u00ec come il trivio era disposto, il sentiero non poteva che condurre in quella direzione.\"\n\"S\u00ec,\" dissi, \"ma il capo piccolo, le orecchie aguzze, gli occhi grandi...\"\n\"Non so se li abbia, ma certo i monaci lo credono fermamente. Diceva Isidoro di Siviglia che la bellezza di un cavallo esige \u00abut sit exiguum caput et siccum prope pelle ossibus adhaerente, aures breves et argutae, oculi magni, nares patulae, erecta cervix, coma densa et cauda, ungularum soliditate fixa rotunditas\u00bb. Se il cavallo di cui ho inferito il passaggio non fosse stato davvero il migliore della scuderia, non spiegheresti perch\u00e9 a inseguirlo non sono stati solo gli stallieri, ma si \u00e8 incomodato addirittura il cellario. E un monaco che considera un cavallo eccellente, al di l\u00e0 delle forme naturali, non pu\u00f2 non vederlo cos\u00ec come le auctoritates glielo hanno descritto, specie se,\u00bb e qui sorrise con malizia al mio indirizzo, \u00ab\u00e8 un dotto benedettino...\u00bb\".\n\"Va bene,\" dissi, \"ma perch\u00e9 Brunello?\"\n\"Che lo Spirito Santo ti dia pi\u00f9 sale in zucca di quel che hai, figlio mio!\" esclam\u00f2 il maestro. \"Quale altro nome gli avresti dato se persino il grande Buridano, che sta per diventare rettore a Parigi, dovendo parlare di un bel cavallo, non trov\u00f2 nome pi\u00f9 naturale?\"\n\nCos\u00ec era il mio maestro. Non soltanto sapeva leggere nel gran libro della natura, ma anche nel modo in cui i monaci leggevano i libri della scrittura, e pensavano attraverso di quelli. Dote che, come vedremo, gli doveva tornar assai utile nei giorni che sarebbero seguiti. La sua spiegazione inoltre mi parve a quel punto"
        },
        {
            "page_number": 26,
            "markdown": "tanto ovvia che l'umiliazione per non averla trovata da solo fu sopraffatta dall'orgoglio di esserne ormai compartecipe e quasi mi congratulai con me stesso per la mia acutezza. Tale \u00e8 la forza del vero che, come il bene, \u00e8 diffusivo di s\u00e9. E sia lodato il nome santo del nostro signore Ges\u00f9 Cristo per questa bella rivelazione che ebbi.\n\nMa riprendi le fila, o mio racconto, ch\u00e9 questo monaco senescente si attarda troppo nei marginalia. Di' piuttosto che arrivammo al grande portale dell'abbazia, e sulla soglia stava l'Abate a cui due novizi sorreggevano una bacinella d'oro colma d'acqua. E come fummo discesi dai nostri animali, egli lav\u00f2 le mani a Guglielmo, poi lo abbracci\u00f2 baciandolo sulla bocca e dandogli il suo santo benvenuto, mentre il cellario si occupava di me.\n\"Grazie Abbone,\" disse Guglielmo, \"\u00e8 per me una gioia grande mettere piede nel monastero della magnificenza vostra, la cui fama ha valicato queste montagne. Io vengo come pellegrino nel nome di Nostro Signore e come tale voi mi avete reso onore. Ma vengo anche a nome del nostro signore su questa terra, come vi dir\u00e0 la lettera che vi consegno, e anche a suo nome vi ringrazio per la vostra accoglienza.\"\n\nL'Abate prese la lettera coi sigilli imperiali e disse che in ogni caso la venuta di Guglielmo era stata preceduta da altre missive di suoi confratelli (dappoich\u00e9, mi dissi io con un certo orgoglio, \u00e8 difficile cogliere un abate benedettino di sorpresa), poi preg\u00f2 il cellario di condurci ai nostri alloggiamenti, mentre gli stallieri ci prendevano le cavalcature. L'Abate si ripromise di visitarci pi\u00f9 tardi quando ci fossimo rifocillati, ed entrammo nella grande corte dove gli edifici dell'abbazia si estendevano lungo tutto il dolce pianoro che smussava in una morbida conca - o alpe - la sommit\u00e0 del monte.\n\nDella disposizione dell'abbazia avr\u00f2 occasione di dire pi\u00f9 volte, e pi\u00f9 minutamente. Dopo il portale (che era l'unico varco nelle mura di cinta) si apriva un viale alberato che conduceva alla chiesa abbaziale. A sinistra del viale si stendeva una vasta zona di orti e, come poi seppi, il giardino botanico, intorno ai due edifici dei balnea e dell'ospedale ed erboristeria, che costeggiavano la curva delle mura. Sul fondo, a sinistra della chiesa, si ergeva l'Edificio, separato dalla chiesa da una spianata coperta di tombe. Il portale nord della chiesa guardava il torrione sud dell'Edificio, che offriva frontalmente agli occhi del visitatore il torrione occidentale, quindi a sinistra si legava alle mura e sprofondava turrito verso l'abisso, su cui si protendeva il torrione settentrionale, che si vedeva di sghimbescio. A destra della chiesa si stendevano alcune costruzioni che le stavano a ridosso, e intorno al chiostro: certo il dormitorio, la casa dell'Abate e la casa dei pellegrini a cui eravamo diretti e che raggiungemmo traversando un bel giardino. Sul lato destro, al di l\u00e0 di una vasta spianata, lungo le mura meridionali e continuando a oriente dietro la chiesa, una serie di quartieri colonici, stalle, mulini, frantoi, granai e cantine, e quella che mi parve essere la casa dei novizi. La regolarit\u00e0 del terreno, appena ondulato, aveva permesso agli antichi costruttori di quel luogo sacro di rispettare i dettami dell'orientamento, meglio di quanto avrebbero potuto pretendere Onorio Augustoduniense o Guglielmo"
        },
        {
            "page_number": 27,
            "markdown": "Durando. Dalla posizione del sole in quell'ora del giorno, mi avvidi che il portale si apriva perfettamente a occidente, cos\u00ec che il coro e l'altare fossero rivolti a oriente; e il sole di buon mattino poteva sorgere risvegliando direttamente i monaci nel dormitorio e gli animali nelle stalle. Non vidi abbazia pi\u00f9 bella e mirabilmente orientata, anche se in seguito conobbi San Gallo, e Cluny, e Fontenay, e altre ancora, forse pi\u00f9 grandi ma meno proporzionate. Diversamente dalle altre, questa si segnalava per\u00f2 per la mole incommensurabile dell'Edificio. Non avevo l'esperienza di un maestro muratore, ma mi avvidi subito che esso era molto pi\u00f9 antico delle costruzioni che lo attorniavano,nato forse per altri scopi, e che l'insieme abbaziale gli si era disposto intorno in tempi posteriori, ma in modo che l'orientamento della grande costruzione si adeguasse a quello della chiesa, o questa a quello. Perch\u00e9 l'architettura \u00e8 tra tutte le arti quella che pi\u00f9 arditamente cerca di riprodurre nel suo ritmo l'ordine dell'universo, che gli antichi chiamavano kosmos, e cio\u00e8 ornato, in quanto \u00e8 come un grande animale su cui rifulge la perfezione e la proporzione di tutte le sue membra. E sia lodato il Creatore Nostro che, come dice Agostino, ha stabilito tutte le cose in numero, peso e misura."
        },
        {
            "page_number": 28,
            "markdown": "# Primo giorno \n\n## Terza\n\nDove Guglielmo ha una istruttiva conversazione con l'Abate\n\nIl cellario era uomo pingue e di aspetto volgare ma gioviale, canuto ma ancor robusto, piccolo ma veloce. Ci condusse alle nostre celle nella casa dei pellegrini. O meglio, ci condusse alla cella assegnata al mio maestro, promettendomi che per il giorno seguente ne avrebbe liberata una anche per me in quanto, sebbene novizio, ero ospite loro, e dunque dovevo essere trattato con ogni onore. Per quella notte avrei potuto dormire in una vasta e lunga nicchia che si apriva nella parete della cella, su cui aveva fatto disporre della buona paglia fresca. Cosa che, aggiunse, si faceva talora per i servi di qualche signore che desiderava essere vegliato durante il suo sonno.\n\nPoi i monaci ci portarono vino, cacio, olive, pane e della buona uva passa, e ci lasciarono a rifocillarci. Mangiammo e bevemmo con molto gusto. Il mio maestro non aveva le abitudini austere dei benedettini e non amava mangiare in silenzio. Peraltro parlava sempre di cose cos\u00ec buone e sagge che era come se un monaco ci leggesse le vite dei santi.\n\nQuel giorno non mi trattenni dall'interrogarlo ancora sul fatto del cavallo.\n\"Per\u00f2,\" dissi, \"quando voi avete letto le tracce sulla neve e sui rami, non conoscevate ancora Brunello. In un certo modo quelle tracce ci parlavano di tutti i cavalli, o almeno di tutti i cavalli di quella specie. Non dobbiamo dunque dire che il libro della natura ci parla solo per essenze, come insegnano molti insigni teologi?\"\n\"Non del tutto caro Adso,\" mi rispose il maestro. \"Certo quel tipo di impronte mi esprimeva, se vuoi, il cavallo come verbum mentis, e me l'avrebbe espresso ovunque l'avessi trovato. Ma l'impronta in quel luogo e in quell'ora del giorno mi diceva che almeno uno tra tutti i cavalli possibili era passato di l\u00ec. Cos\u00ec che io mi trovavo a mezza strada tra l'apprendimento del concetto di cavallo e la conoscenza di un cavallo individuale. E in ogni caso quel che io conoscevo del cavallo universale mi era dato dalla traccia, che era singolare. Potrei dire che in quel momento io ero prigioniero tra la singolarit\u00e0 della traccia e la mia ignoranza, che assumeva la forma assai diafana di un'idea universale. Se tu vedi qualcosa da lontano, e non capisci cosa sia, ti accontenterai di definirlo come un corpo esteso. Quando ti si sar\u00e0 avvicinato lo definirai allora come un animale, anche se non saprai ancora se sia un cavallo o un asino. E infine, quando esso sar\u00e0 pi\u00f9 vicino, potrai dire che \u00e8 un cavallo anche se non saprai ancora se Brunello o Favello. E solo quando sarai alla giusta distanza tu vedrai che \u00e8 Brunello (ovvero quel cavallo e non un altro, comunque tu decida di chiamarlo). E quella sar\u00e0 la conoscenza piena, l'intuizione del singolare. Cos\u00ec io"
        },
        {
            "page_number": 29,
            "markdown": "un'ora fa ero pronto ad attendermi tutti i cavalli, ma non per la vastit\u00e0 del mio intelletto, bens\u00ec per la pochezza della mia intuizione. E la fame del mio intelletto \u00e8 stata saziata solo quando ho visto il cavallo singolo, che i monaci portavano per il morso. Solo allora ho veramente saputo che il mio ragionare di prima mi aveva condotto vicino alla verit\u00e0. Cos\u00ec le idee, che io usavo prima per figurarmi un cavallo che non avevo ancora visto, erano puri segni, come erano segni dell'idea di cavallo le impronte sulla neve: e si usano segni e segni di segni solo quando ci fanno difetto le cose.\"\n\nAltre volte lo avevo udito parlare con molto scetticismo delle idee universali e gran rispetto delle cose individuali: e anche in seguito mi parve che questa tendenza gli provenisse sia dall'essere britannico che dall'essere francescano. Ma quel giorno non aveva forze sufficienti per affrontare dispute teologiche: s\u00ec che mi rannicchiai nello spazio che mi era stato concesso, mi avvolsi in una coperta e caddi in un sonno profondo.\n\nChi fosse entrato avrebbe potuto scambiarmi per un fagotto. E cos\u00ec fece certamente l'Abate quando venne a visitare Guglielmo verso l'ora terza. Fu cos\u00ec che io potei ascoltare inosservato il loro primo colloquio. E senza malizia, perch\u00e9 il manifestarmi di colpo al visitatore sarebbe stato pi\u00f9 scortese che il celarmi, come feci, con umilt\u00e0.\n\nGiunse pertanto Abbone. Si scus\u00f2 per l'intrusione, rinnov\u00f2 il suo benvenuto e disse che doveva parlare a Guglielmo, in privato, di cosa assai grave.\n\nCominci\u00f2 a congratularsi con lui per l'abilit\u00e0 con cui si era condotto nella storia del cavallo, e chiese come mai egli aveva saputo dar notizie tanto sicure di una bestia che non aveva mai vista. Guglielmo gli spieg\u00f2 succintamente e con distacco la via che aveva seguito, e l'Abate molto si rallegr\u00f2 per il suo acume. Disse che non si sarebbe atteso di meno da un uomo che era stato preceduto da una fama di grande sagacia. Gli disse che aveva ricevuto una lettera dall'Abate di Farfa che non solo gli parlava della missione affidata a Guglielmo dall'imperatore (della quale avrebbero poi discusso nei giorni seguenti) ma anche gli diceva che in Inghilterra e in Italia il mio maestro era stato inquisitore in alcuni processi, dove si era distinto per la sua perspicacia, non disgiunta da grande umanit\u00e0.\n\"Molto mi \u00e8 piaciuto sapere,\" aggiunse l'Abate, \"che in numerosi casi voi avete deciso per l'innocenza dell'accusato. Credo, e mai come in questi giorni tristissimi, alla presenza costante del maligno nelle cose umane,\" e si guard\u00f2 intorno, impercettibilmente, come se il nemico si aggirasse tra quelle mura, \"ma credo anche che molte volte il maligno operi per cause seconde. E so che pu\u00f2 spingere le sue vittime a fare il male in modo tale che la colpa ricada su di un giusto, godendo del fatto che il giusto venga bruciato in luogo del suo succubo. Spesso gli inquisitori, per dar prova di solerzia, strappano a ogni costo una confessione all'accusato, pensando che sia buon inquisitore solo colui che conclude il processo trovando un capro espiatorio...\"\n\"Anche un inquisitore pu\u00f2 essere mosso dal diavolo,\" disse Guglielmo."
        },
        {
            "page_number": 30,
            "markdown": "\"E' possibile\" ammise l'Abate con molta cautela, \"perch\u00e9 i disegni dell'Altissimo sono imperscrutabili, ma non sar\u00f2 io a gettare l'ombra del sospetto su uomini cos\u00ec benemeriti. E' anzi di voi, come uno di coloro, che io ho oggi bisogno. E' accaduto in questa abbazia qualcosa, che richiede l'attenzione e il consiglio di un uomo acuto e prudente come voi siete. Acuto per scoprire e prudente (se il caso) per coprire. Spesso infatti \u00e8 indispensabile provare la colpa di uomini che dovrebbero eccellere per la loro santit\u00e0, ma in modo da poter eliminare la causa del male senza che il colpevole venga additato al pubblico disprezzo. Se un pastore falla deve essere isolato dagli altri pastori, ma guai se le pecore cominciassero a diffidare dei pastori.\"\n\"Capisco,\" disse Guglielmo. Avevo gi\u00e0 avuto modo di notare che, quando si esprimeva in quel modo cos\u00ec sollecito ed educato, di solito celava, in modo onesto, il suo dissenso o la sua perplessit\u00e0.\n\"Per questo,\" continu\u00f2 l'Abate, \"ritengo che ogni caso che riguardi il fallo di un pastore non possa essere affidato che a uomini come voi, che non solo sanno distinguere il bene dal male, ma anche ci\u00f2 che \u00e8 opportuno da ci\u00f2 che non lo \u00e8. Mi piace pensare che voi abbiate condannato solo quando...\"\n\"...gli accusati erano colpevoli di atti delittuosi, di venefici, di corruzione di fanciulli innocenti e di altre nefandezze che la mia bocca non osa pronunziare...\"\n\"...che abbiate condannato solo quando,\" continu\u00f2 l'Abate senza tener conto dell'interruzione, \"la presenza del demonio fosse cos\u00ec evidente agli occhi di tutti da non potersi procedere diversamente senza che l'indulgenza fosse pi\u00f9 scandalosa dello stesso delitto.\"\n\"Quando ho riconosciuto qualcuno colpevole,\" precis\u00f2 Guglielmo, \"costui aveva realmente commesso crimini di tal fatta che potevo consegnarlo con buona coscienza al braccio secolare.\"\n\nL'Abate ebbe un attimo di incertezza: \"Perch\u00e9,\" chiese, \"insistete nel parlare di azioni delittuose senza pronunciarvi sulla loro causa diabolica?\"\n\"Perch\u00e9 ragionare sulle cause e sugli effetti \u00e8 cosa assai difficile, di cui credo che l'unico giudice possa essere Dio. Noi gi\u00e0 fatichiamo molto a porre un rapporto tra un effetto cos\u00ec evidente come un albero bruciato e la folgore che lo ha incendiato, che il risalire catene talora lunghissime di cause ed effetti mi pare altrettanto folle che cercare di costruire una torre che arrivi sino al cielo.\"\n\"Il dottore d'Aquino,\" sugger\u00ec l'Abate, \"non ha temuto di dimostrare con la forza della sola ragione l'esistenza dell'Altissimo risalendo di causa in causa alla causa prima non causata.\"\n\"Chi sono io,\" disse con umilt\u00e0 Guglielmo, \"per oppormi al dottore d'Aquino? Anche perch\u00e9 la sua prova dell'esistenza di Dio \u00e8 suffragata da tante altre testimonianze che le sue vie ne risultano fortificate. Dio ci parla nell'interno dell'anima nostra, come gi\u00e0 sapeva Agostino, e voi Abbone avreste cantato le lodi del Signore e l'evidenza della sua presenza anche se Tommaso non avesse...\" Si arrest\u00f2, e soggiunse: \"Immagino.\"\n\"Oh, certo,\" si affrett\u00f2 ad assicurare l'Abate, e il mio maestro tronc\u00f2 in questo modo bellissimo una discussione di scuola che evidentemente gli piaceva poco. Poi riprese a parlare."
        },
        {
            "page_number": 31,
            "markdown": "\"Torniamo ai processi. Vedete, un uomo, poniamo, \u00e8 stato ucciso per veneficio. Questo \u00e8 un dato di esperienza. E' possibile che io immagini, di fronte a certi segni inconfutabili, che l'autore del veneficio sia un altro uomo. Su catene di cause cos\u00ec semplici la mia mente pu\u00f2 intervenire con una certa fiducia nel suo potere. Ma come posso complicare la catena immaginando che, a causare l'azione malvagia, ci sia un altro intervento, questa volta non umano ma diabolico? Non dico che non sia possibile, anche il diavolo denuncia il suo passaggio per chiari segni, come il vostro cavallo Brunello. Ma perch\u00e9 devo cercare queste prove? Non \u00e8 gi\u00e0 sufficiente che io sappia che il colpevole \u00e8 quell'uomo e lo consegni al braccio secolare? In ogni caso la sua pena sar\u00e0 la morte, che Dio lo perdoni.\"\n\"Ma mi risulta che in un processo svoltosi a Kilkenny tre anni fa, in cui alcune persone furono accusate di aver commesso turpi delitti, voi non abbiate negato l'intervento diabolico, una volta individuati i colpevoli.\"\n\"Ma nemmeno lo ho mai affermato con parole aperte. Non l'ho neppure negato, \u00e8 vero. Chi sono io per esprimere giudizi sulle trame del maligno, specie,\" aggiunse, e parve voler insistere su questa ragione, \"in casi in cui coloro che avevano dato inizio all'inquisizione, il vescovo, i magistrati cittadini e il popolo tutto, forse gli stessi accusati, desideravano veramente avvertire la presenza del demonio? Ecco, forse l'unica vera prova della presenza del diavolo \u00e8 l'intensit\u00e0 con cui tutti in quel momento ambiscono saperlo all'opera...\"\n\"Voi quindi,\" disse l'Abate con tono preoccupato, \"mi dite che in molti processi il diavolo non agisce solo nel colpevole ma forse e soprattutto nei giudici?\"\n\"Potrei forse fate un'affermazione del genere?\" chiese Guglielmo, e mi avvidi che la domanda era formulata in modo che l'Abate non potesse affermare che lui poteva; cos\u00ec Guglielmo approfitt\u00f2 del suo silenzio per deviare il corso del loro dialogo. \"Ma in fondo si tratta di cose lontane. Ho abbandonato quella nobile attivit\u00e0 e se l'ho fatto \u00e8 perch\u00e9 il Signore cos\u00ec ha voluto...\"\n\"Senza dubbio,\" ammise l'Abate.\n\"...e ora,\" continu\u00f2 Guglielmo, \"mi occupo di altre delicate questioni. E vorrei occuparmi di quella che vi travaglia, se voi me ne parlaste.\"\n\nMi parve che l'Abate fosse soddisfatto di poter terminare quella conversazione tornando al suo problema. Prese dunque a raccontare, con molta prudenza nella scelta delle parole e lunghe perifrasi, di un fatto singolare che era accaduto pochi giorni prima e che aveva lasciato molto turbamento tra i monaci. E disse che ne parlava a Guglielmo perch\u00e9, sapendolo gran conoscitore e dell'animo umano e delle trame del maligno, sperava che potesse dedicare parte del suo tempo prezioso a far luce su un dolorosissimo enigma. Si era dunque dato il caso che Adelmo da Otranto, un monaco ancor giovane eppure gi\u00e0 famoso come grande maestro miniatore, e che stava adornando i manoscritti della biblioteca di immagini bellissime, era stato trovato una mattina da un capraio in fondo alla scarpata dominata dal torrione est dell'Edificio. Poich\u00e9 era stato visto dagli altri monaci in coro durante compieta ma non era ricomparso a mattutino, era probabilmente precipitato durante le ore pi\u00f9 buie della notte. Notte di grande tempesta di neve, in cui cadevano fiocchi taglienti come lame, che quasi sembravano grandine, spinti da un austro che soffiava impetuoso. Fatto"
        },
        {
            "page_number": 32,
            "markdown": "molle da quella neve che si era dapprima sciolta e poi indurita in lamine di ghiaccio, il suo corpo era stato trovato ai piedi dello strapiombo, dilaniato dalle rocce contro cui aveva rimbalzato. Povera e fragile cosa mortale, che Dio avesse misericordia di lui. A causa dei molti rimbalzi che il corpo aveva subito precipitando, non era facile dire da qual punto esatto fosse caduto: certamente da una delle finestre che si aprivano per tre ordini di piani sui quattro lati del torrione esposti verso l'abisso.\n\"Dove avete sepolto il povero corpo?\" domand\u00f2 Guglielmo.\n\"Nel cimitero, naturalmente,\" rispose l'Abate. \"Forse lo avrete notato, si stende tra il lato settentrionale della chiesa, l'Edificio e l'orto.\"\n\"Vedo,\" disse Guglielmo, \"e vedo che il vostro problema \u00e8 il seguente. Se quell'infelice si fosse, Dio non voglia, suicidato (poich\u00e9 non si poteva pensare che fosse caduto accidentalmente) il giorno dopo avreste trovato una di quelle finestre aperte, mentre le avete ritrovate tutte chiuse, e senza che ai piedi di alcuna apparissero tracce d'acqua.\"\n\nL'Abate era uomo, lo dissi, di grande e diplomatica compostezza, ma questa volta ebbe un movimento di sorpresa che gli tolse ogni traccia di quel decoro che si addice alla persona grave e magnanima, come vuole Aristotele: \"Chi ve lo ha detto?\"\n\"Me lo avete detto voi,\" disse Guglielmo. \"Se la finestra fosse stata aperta, avreste subito pensato che egli vi si era gettato. Da come ho potuto giudicare dall'esterno, si tratta di grandi finestre a vetrate opache e finestre di quel tipo non si aprono di solito, in edifici di questa mole, ad altezza d'uomo. Dunque se fosse stata aperta, essendo impossibile che lo sciagurato vi si fosse affacciato e avesse perduto l'equilibrio, non sarebbe restato che pensare a un suicidio. Nel qual caso non lo avreste lasciato seppellire in terra consacrata. Ma poich\u00e9 lo avete seppellito cristianamente, le finestre dovevano essere chiuse. Perch\u00e9 se erano chiuse, non avendo io incontrato neppure nei processi di stregoneria un morto impenitente a cui Dio o il diavolo abbiano concesso di risalire dall'abisso per cancellar le tracce del suo misfatto, \u00e8 evidente che il presunto suicida \u00e8 stato piuttosto spinto, vuoi da mano umana vuoi da forza diabolica. E voi vi chiedete chi possa averlo, non dico spinto nell'abisso, ma issato nolente sino al davanzale, e siete turbato perch\u00e9 una forza malefica, naturale o soprannaturale che sia, si aggira ora per l'abbazia.\"\n\"E' cos\u00ec...\" disse l'Abate, e non era chiaro se confermasse le parole di Guglielmo o rendesse ragione a se stesso delle ragioni che Guglielmo aveva cos\u00ec ammirevolmente prodotto. \"Ma come fate a sapere che non vi era acqua ai piedi di alcuna vetrata?\"\n\"Poich\u00e9 mi avete detto che soffiava l'austro e l'acqua non poteva essere spinta contro finestre che si aprono a oriente.\"\n\"Non mi avevano detto abbastanza delle vostre virt\u00f9,\" disse l'Abate. \"E avete ragione, non c'era acqua, e ora so perch\u00e9. Le cose sono andate come dite. E ora capite la mia angoscia. Gi\u00e0 sarebbe stato grave se uno dei miei monaci si fosse macchiato dell'abominevole peccato di suicidio. Ma ho ragioni di ritenere che un altro di loro si sia macchiato di un peccato altrettanto terribile. E fosse solo quello...\"\n\"Anzitutto, perch\u00e9 uno dei monaci? Nell'abbazia vi sono molte altre persone, stallieri, caprai, servitori...\""
        },
        {
            "page_number": 33,
            "markdown": "\"Certo, \u00e8 un'abbazia piccola ma ricca,\" ammise con sussiego l'Abate. \"Centocinquanta famigli per sessanta monaci. Ma tutto \u00e8 avvenuto nell'Edificio. Quivi, come forse gi\u00e0 sapete, anche se al primo piano vi sono e le cucine e il refettorio, ai due piani superiori vi sono lo scriptorium e la biblioteca. Dopo la cena l'Edificio viene chiuso e vi \u00e8 una regola rigidissima che proibisce a chiunque di accedervi,\" indovin\u00f2 la domanda di Guglielmo e aggiunse subito, ma chiaramente a malincuore, \"compresi i monaci naturalmente, ma...\"\n\"Ma?\"\n\"Ma escludo assolutamente, assolutamente capite, che un famiglio abbia avuto il coraggio di penetrarvi di notte.\" Nei suoi occhi pass\u00f2 come un sorriso di sfida, ma fu rapido come il baleno, o una stella cadente. \"Diciamo che avrebbero paura, sapete... talora gli ordini dati ai semplici vanno rinforzati con qualche minaccia, come il presagio che a chi disubbidisce possa accadere qualcosa di terribile, e per forza soprannaturale. Un monaco invece...\"\n\"Capisco.\"\n\"Non solo, ma un monaco potrebbe avere altre ragioni per avventurarsi in un luogo interdetto, voglio dire ragioni... come dire? Ragionevoli, anche se contrarie alla regola...\"\n\nGuglielmo si accorse del disagio dell'Abate e fece una domanda che forse mirava a sviare il discorso, ma che produsse un disagio altrettanto grande.\n\u00abParlando di un possibile omicidio avete detto \u00abe fosse solo quello\u00bb. Che volevate dire?\u00bb\n\"Ho detto cos\u00ec? Ebbene, non si uccide senza ragione, per quanto perversa. E tremo al pensiero della perversit\u00e0 delle ragioni che possono aver spinto un monaco a uccidere un confratello. Ecco. E' cos\u00ec.\"\n\"Non c'\u00e8 altro?\"\n\"Non c'\u00e8 altro che io possa dirvi.\"\n\"Volete dire che non c'\u00e8 altro che voi abbiate potere di dire?\"\n\"Vi prego frate Guglielmo, fratello Guglielmo,\" e l'Abate accentu\u00f2 sia frate che fratello. Guglielmo arross\u00ec vivamente e comment\u00f2:\n\"Eris sacerdos in aeternum.\"\n\"Grazie,\" disse l'Abate.\nO Signore Iddio, quale mistero terribile sfiorarono in quel momento i miei imprudenti superiori, spinto l'uno dall'angoscia e l'altro dalla curiosit\u00e0. Perch\u00e9, novizio che si avviava ai misteri del santo sacerdozio di Dio, anch'io umile fanciullo compresi che l'Abate sapeva qualcosa ma lo aveva appreso sotto il sigillo della confessione. Egli doveva aver saputo dalle labbra di qualcuno qualche particolare peccaminoso che poteva avere relazione con la tragica fine di Adelmo. Per questo forse pregava frate Guglielmo di scoprire un segreto di cui egli sospettava senza poterlo palesare a nessuno, e sperava che il mio maestro facesse luce con le forze dell'intelletto su quanto egli doveva avvolgere d'ombra in forza del sublime imperio della carit\u00e0.\n\"Bene,\" disse allora Guglielmo, \"potr\u00f2 porre domande ai monaci?\"\n\"Potrete.\""
        },
        {
            "page_number": 34,
            "markdown": "\"Potr\u00f2 aggirarmi liberamente per l'abbazia?\"\n\"Ve ne conferisco facolt\u00e0.\"\n\"Mi investirete di questa missione coram monachos?\"\n\"Questa sera stessa.\"\n\"Comincer\u00f2 per\u00f2 oggi, prima che i monaci sappiano di cosa mi avete incaricato. E inoltre desideravo molto, non ultima ragione del mio passaggio qui, visitare la vostra biblioteca, di cui si parla con ammirazione in tutte le abbazie della cristianit\u00e0.\"\n\nL'Abate si alz\u00f2 quasi di scatto, col viso molto teso. \"Potrete aggirarvi per tutta l'abbazia, ho detto. Non certo per l'ultimo piano dell'Edificio, nella biblioteca.\"\n\"Perch\u00e9?\"\n\"Avrei dovuto spiegarvelo prima, e credevo che lo sapeste. Voi sapete che la nostra biblioteca non \u00e8 come le altre...\"\n\"So che ha pi\u00f9 libri di ogni altra biblioteca cristiana. So che a petto dei vostri armaria quelli di Bobbio o di Pomposa, di Cluny o di Fleury sembrano la stanza di un fanciullo che appena si inizi all'abaco. So che i seimila codici che vantava Novalesa cento e pi\u00f9 anni fa sono poco a petto dei vostri, e forse molti di quelli sono ora qui. So che la vostra abbazia \u00e8 l'unica luce che la cristianit\u00e0 possa opporre alle trentasei biblioteche di Bagdad, ai diecimila codici del visir Ibn al-Alkami, che il numero delle vostre bibbie eguaglia i duemilaquattrocento corani che vanta il Cairo, e che la realt\u00e0 dei vostri armaria \u00e8 luminosa evidenza contro la superba leggenda degli infedeli che anni fa volevano (intimi come sono del principe della menzogna) la biblioteca di Tripoli ricca di sei milioni di volumi e abitata da ottantamila commentatori e duecento scribi.\"\n\"Cos\u00ec \u00e8, siano rese lodi al cielo.\"\n\"So che tra i monaci che vivono tra voi molti vengono da altre abbazie sparse in tutto il mondo: chi per poco tempo, onde copiare manoscritti introvabili altrove e portarli poi alla propria sede, non senza avervi portato in cambio qualche altro manoscritto introvabile che voi copierete e inserirete nel vostro tesoro; e chi per lunghissimo tempo, per restarvi talora sino alla morte, perch\u00e9 solo qui pu\u00f2 trovare le opere che illuminino la sua ricerca. E dunque avete tra voi germani, daci, ispani, francesi e greci. So che l'imperatore Federico, molti e molti anni fa, chiese a voi di compilargli un libro sulle profezie di Merlino e di tradurlo poi in arabo, per inviarlo in dono al soldano d'Egitto. So infine che un'abbazia gloriosa come Murbach, in questi tempi tristissimi, non ha pi\u00f9 un solo scriba, che a San Gallo sono rimasti pochi monaci che sappiano scrivere, che ormai \u00e8 nelle citt\u00e0 che sorgono corporazioni e gilde composte di secolari che lavorano per le universit\u00e0 e che solo la vostra abbazia rinnova di giorno in giorno, che dico?, porta a fastigi sempre pi\u00f9 alti le glorie del vostro ordine...\"\n\"Monasterium sine libris,\" cit\u00f2 assorto l'Abate, \"est sicut civitas sine opibus, castrum sine numeris, coquina sine suppellectili, mensa sine cibis, hortus sine herbis, pratum sine floribus, arbor sine foliis... E il nostro ordine, crescendo intorno al doppio comandamento del lavoro e della preghiera, fu luce per tutto il mondo conosciuto, riserva di sapere, salvezza di una dottrina antica che minacciava di"
        },
        {
            "page_number": 35,
            "markdown": "scomparire in incendi, saccheggi e terremoti, fucina di nuova scrittura e incremento dell'antica... Oh, voi sapete bene, viviamo ora in tempi molto oscuri, e arrossisco dirvi che non molti anni fa il concilio di Vienne ha dovuto ribadire che ogni monaco ha il dovere di prendere gli ordini... Quante nostre abbazie, che duecento anni fa erano centro splendente di grandezza e santit\u00e0, sono ora rifugio di infingardi. L'ordine \u00e8 ancora potente, ma il fetore delle citt\u00e0 cinge dappresso i nostri luoghi santi, il popolo di Dio \u00e8 ora incline ai commerci e alle guerre di fazione, gi\u00f9 nei grandi centri abitati, dove non pu\u00f2 avere albergo lo spirito della santit\u00e0, non solo si parla (che ai laici altro non potresti chiedere) ma gi\u00e0 si scrive in volgare, e che mai nessuno di questi volumi possa entrare nelle nostre mura - fomite di eresia quale fatalmente diviene! Per i peccati degli uomini il mondo sta sospeso sul ciglio dell'abisso, penetrato dell'abisso stesso che l'abisso invoca. E domani, come voleva Onorio, i corpi degli uomini saranno pi\u00f9 piccoli dei nostri, cos\u00ec come i nostri sono pi\u00f9 piccoli di quelli degli antichi. Mundus senescit. Se ora Dio ha affidato al nostro ordine una missione, essa \u00e8 quella di opporsi a questa corsa verso l'abisso, e conservando, ripetendo e difendendo il tesoro di saggezza che i nostri padri ci hanno affidato. La divina provvidenza ha ordinato che il governo universale, che all'inizio del mondo era in oriente, man mano che il tempo si avvicina si spostasse verso occidente, per avvertirci che la fine del mondo si approssima, perch\u00e9 il corso degli avvenimenti ha gi\u00e0 raggiunto il limite dell'universo. Ma sino a che non scada definitivamente il millennio, fino a che non trionfi, sia pure per poco, la bestia immonda che \u00e8 l'Anticristo, sta a noi difendere il tesoro del mondo cristiano, e la parola stessa di Dio, quale egli la dett\u00f2 ai profeti e agli apostoli, quale i padri la ripeterono senza cambiarvi verbo, quale le scuole hanno cercato di chiosare, anche se oggi nelle scuole stesse si annida il serpe della superbia, dell'invidia, della dissennatezza. In questo tramonto noi siamo ancora fiaccole e luce alta sull'orizzonte. E finch\u00e9 queste mura resisteranno, noi saremo i custodi della Parola divina.\"\n\"E cos\u00ec sia,\" disse Guglielmo in tono devoto. \"Ma cosa c'entra questo con il fatto che non si pu\u00f2 visitare la biblioteca?\"\n\"Vedete frate Guglielmo,\" disse l'Abate, \"per poter realizzare l'opera immensa e santa che arricchisce quelle mura,\" e accenn\u00f2 alla mole dell'Edificio, che si intravvedeva dalle finestre della cella, troneggiante al di sopra della stessa chiesa abbaziale, \"uomini devoti hanno lavorato per secoli, seguendo regole di ferro. La biblioteca \u00e8 nata secondo un disegno che \u00e8 rimasto oscuro a tutti nei secoli e che nessuno dei monaci \u00e8 chiamato a conoscere. Solo il bibliotecario ne ha ricevuto il segreto dal bibliotecario che lo precedette, e lo comunica, ancora in vita, all'aiuto bibliotecario, in modo che la morte non lo sorprenda privando la comunit\u00e0 di quel sapere. E le labbra di entrambi sono suggellate dal segreto. Solo il bibliotecario, oltre a sapere, ha il diritto di muoversi nel labirinto dei libri, egli solo sa dove trovarli e dove riporli, egli solo \u00e8 responsabile della loro conservazione. Gli altri monaci lavorano nello scriptorium e possono conoscere l'elenco dei volumi che la biblioteca rinserra. Ma un elenco di titoli spesso dice assai poco, solo il bibliotecario sa, dalla collocazione del volume, dal grado della sua inaccessibilit\u00e0, quale tipo di segreti, di verit\u00e0 o di menzogne il volume custodisca. Solo egli decide come, quando, e se"
        },
        {
            "page_number": 36,
            "markdown": "fornirlo al monaco che ne fa richiesta, talora dopo essersi consultato con me. Perch\u00e9 non tutte le verit\u00e0 sono per tutte le orecchie, non tutte le menzogne possono essere riconosciute come tali da un animo pio, e i monaci, infine, stanno nello scriptorium per porre capo a un'opera precisa, per la quale debbono leggere certi e non altri volumi, e non per seguire ogni dissennata curiosit\u00e0 che li colga, vuoi per debolezza della mente, vuoi per superbia, vuoi per suggestione diabolica.\"\n\"Ci sono dunque in biblioteca anche libri che contengono menzogne...\"\n\"I mostri esistono perch\u00e9 fanno parte del disegno divino e nelle stesse orribili fattezze dei mostri si rivela la potenza del Creatore. Cos\u00ec esistono per disegno divino anche i libri dei maghi, le kabbale dei giudei, le favole dei poeti pagani, le menzogne degli infedeli. E' stata ferma e santa convinzione di coloro che hanno voluto e sostenuto questa abbazia nei secoli, che anche nei libri menzogneri possa trasparire, agli occhi del lettore sagace, una pallida luce della sapienza divina. E perci\u00f2 anche di essi la biblioteca \u00e8 scrigno. Ma proprio per questo, capite, essa non pu\u00f2 essere penetrata da chiunque. E inoltre,\" aggiunse l'Abate quasi a scusarsi della pochezza di quest'ultimo argomento, \"il libro \u00e8 creatura fragile, soffre l'usura del tempo, teme i roditori, le intemperie, le mani inabili. Se per cento e cento anni ciascuno avesse potuto liberamente toccare i nostri codici, la maggior parte di essi non esisterebbe pi\u00f9. Il bibliotecario li difende dunque non solo dagli uomini ma anche dalla natura, e dedica la sua vita a questa guerra contro le forze dell'oblio, nemico della verit\u00e0.\"\n\"Cos\u00ec nessuno, salvo due persone, entra all'ultimo piano dell'Edificio...\"\nL'Abate sorrise: \"Nessuno deve. Nessuno pu\u00f2. Nessuno, volendolo, vi riuscirebbe. La biblioteca si difende da sola, insondabile come la verit\u00e0 che ospita, ingannevole come la menzogna che custodisce. Labirinto spirituale, \u00e8 anche labirinto terreno. Potreste entrare e potreste non uscire. E ci\u00f2 detto, vorrei che voi vi adeguaste alle regole dell'abbazia.\"\n\"Ma voi non avete escluso che Adelmo possa essere precipitato da una delle finestre della biblioteca. E come posso ragionare sulla sua morte se non vedo il luogo in cui potrebbe aver avuto inizio la storia della sua morte?\"\n\"Frate Guglielmo,\" disse l'Abate in tono conciliante, \"un uomo che ha descritto il mio cavallo Brunello senza vederlo e la morte di Adelmo senza saperne quasi nulla, non avr\u00e0 difficolt\u00e0 a ragionare su luoghi a cui non ha accesso.\"\n\nGuglielmo si pieg\u00f2 in un inchino: \"Siete saggio anche quando siete severo. Come volete.\"\n\"Se mai fossi saggio, lo sarei perch\u00e9 so essere severo,\" rispose l'Abate.\n\"Un'ultima cosa,\" chiese Guglielmo. \"Ubertino?\"\n\"E' qui. Vi attende. Lo troverete in chiesa.\"\n\"Quando?\"\n\"Sempre,\" sorrise l'Abate. \"Sapete che, bench\u00e9 molto dotto, non \u00e8 uomo da apprezzare la biblioteca. La ritiene una lusinga del secolo... Sta per lo pi\u00f9 in chiesa a meditare, a pregare...\"\n\"E' vecchio?\" chiese Guglielmo esitando.\n\"Da quando non lo vedete?\"\n\"Da molti anni.\""
        },
        {
            "page_number": 37,
            "markdown": "\"E' stanco. Molto distaccato dalle cose di questo mondo. Ha sessantotto anni. Ma credo abbia ancora l'animo della sua giovent\u00f9.\"\n\"Lo cercher\u00f2 subito, vi ringrazio.\"\nL'Abate gli chiese se non voleva unirsi alla comunit\u00e0 per il desinare, dopo sesta. Guglielmo disse che aveva appena mangiato, e molto confortevolmente, e che avrebbe preferito vedere subito Ubertino. L'Abate salut\u00f2.\n\nStava uscendo dalla cella quando si lev\u00f2 dalla corte un urlo straziante, come di persona ferita a morte, cui seguirono altri lamenti altrettanto atroci. \"Cos'\u00e8?!\" chiese Guglielmo, sconcertato.\n\"Nulla,\" rispose l'Abate sorridendo. \"In questa stagione si stanno uccidendo i maiali. Un lavoro per i porcai. Non \u00e8 di questo sangue che dovrete occuparvi.\"\n\nUsc\u00ec, e fece torto alla sua fama di uomo accorto. Perch\u00e9 il mattino seguente... Ma frena la tua impazienza, lingua mia petulante. Ch\u00e9 nel giorno di cui dico, e prima di notte, avvennero ancora molte cose di cui sar\u00e0 bene riferire."
        },
        {
            "page_number": 38,
            "markdown": "# Primo giorno \n\n## Sesta\n\nDove Adso ammira il portale della chiesa e Guglielmo\nritrova Ubertino da Casale\n\nLa chiesa non era maestosa come altre che vidi in seguito a Strasburgo, a Chartres, a Bamberga e a Parigi. Assomigliava piuttosto a quelle che gi\u00e0 avevo visto in Italia, poco inclini a elevarsi vertiginosamente verso il cielo e saldamente posate a terra, spesso pi\u00f9 larghe che alte; se non che a un primo livello essa era sormontata, come una rocca, da una serie di merli quadrati, e sopra a questo piano si elevava una seconda costruzione, pi\u00f9 che una torre, una solida seconda chiesa, sovrastata da un tetto a punta e traforata di severe finestre. Robusta chiesa abbaziale come ne costruivano i nostri antichi in Provenza e Linguadoca, lontana dalle arditezze e dall'eccesso di ricami propri dello stile moderno, che solo in tempi pi\u00f9 recenti, credo, si era arricchita, sopra il coro, di una guglia arditamente puntata verso la volta celeste.\n\nDue colonne diritte e pulite antistavano l'ingresso, che appariva a prima vista come un solo grande arco: ma dalle colonne si dipartivano due contrafforti che, sormontati da altri e molteplici archi, conducevano lo sguardo, come nel cuore di un abisso, verso il portale vero e proprio, che si intravvedeva nell'ombra, sovrastato da un gran timpano, retto ai lati da due piedritti e al centro da un pilastro scolpito, che suddivideva l'entrata in due aperture, difese da porte di quercia rinforzate di metallo. In quell'ora del giorno il sole pallido batteva quasi a picco sul tetto e la luce cadeva di sghimbescio sulla facciata senza illuminare il timpano: cos\u00ec che, superate le due colonne, ci trovammo di colpo sotto la volta quasi silvestre delle arcate che si dipartivano dalla sequenza di colonne minori che proporzionalmente rinforzavano i contrafforti. Abituati finalmente gli occhi alla penombra, di colpo il muto discorso della pietra istoriata, accessibile com'era immediatamente alla vista e alla fantasia di chiunque (perch\u00e9 pictura est laicorum literatura), folgor\u00f2 il mio sguardo e mi immerse in una visione di cui ancor oggi a stento la mia lingua riesce a dire.\n\nVidi un trono posto nel cielo e uno assiso sul trono. Il volto dell'Assiso era severo e impassibile, gli occhi spalancati e dardeggianti su di una umanit\u00e0 terrestre giunta alla fine della sua vicenda, i capelli e la barba maestosi che ricadevano sul volto e sul petto come le acque di un fiume, in rivoli tutti uguali e simmetricamente bipartiti. La corona che portava sul capo era ricca di smalti e di gemme, la tunica imperiale color porpora gli si disponeva in ampie volute sulle ginocchia, intessuta di ricami e merletti in fili d'oro e d'argento. La mano sinistra, ferma sulle ginocchia, teneva un libro sigillato, la destra si levava in attitudine non so se benedicente o minacciosa. Il volto era illuminato dalla tremenda bellezza di un nimbo cruciforme e"
        },
        {
            "page_number": 39,
            "markdown": "fiorito, e vidi brillare intorno al trono e sopra il capo dell'Assiso un arcobaleno di smeraldo. Davanti al trono, sotto i piedi dell'Assiso, scorreva un mare di cristallo e intorno all'Assiso, intorno al trono e sopra il trono, quattro animali terribili - vidi terribili per me che li guardavo rapito, ma docili e dolcissimi per l'Assiso, di cui cantavano le lodi senza riposo.\n\nOvvero, non tutti potevano dirsi terribili, perch\u00e9 bello e gentile mi apparve l'uomo che alla mia sinistra (e alla destra dell'Assiso) porgeva un libro. Ma orrenda mi parve dal lato opposto un'aquila, il becco dilatato, le piume irte disposte a lorica, gli artigli possenti, le grandi ali aperte. E ai piedi dell'Assiso, sotto alle due prime figure, altre due, un toro e un leone, ciascuno dei due mostri serrando tra gli artigli e gli zoccoli un libro, il corpo volto all'esterno del trono ma il capo verso il trono, come torcendo le spalle e il collo in un impeto feroce, i fianchi palpitanti, gli arti di bestia che agonizzi, le fauci spalancate, le code avvolte e ritorte come serpenti e terminanti all'apice in lingue di fiamma. Entrambi alati, entrambi coronati da un nimbo, malgrado l'apparenza formidabile non erano creature dell'inferno, ma del cielo, e se tremendi apparivano era perch\u00e9 ruggivano in adorazione di un Venturo che avrebbe giudicato i vivi e i morti.\n\nAttorno al trono, a fianco dei quattro animali e sotto i piedi dell'Assiso, come visti in trasparenza sotto le acque del mare di cristallo, quasi a riempire tutto lo spazio della visione, composti secondo la struttura triangolare del timpano, elevandosi da una base di sette pi\u00f9 sette, poi a tre pi\u00f9 tre e quindi a due pi\u00f9 due, a lato del trono, stavano ventiquattro vegliardi, su ventiquattro piccoli troni, rivestiti di vesti bianche e coronati d'oro. Chi aveva in mano una viola, chi una coppa di profumi, e uno solo suonava, tutti gli altri rapiti in estasi, il volto rivolto all'Assiso di cui cantavano le lodi, le membra anch'esse contorte come quelle degli animali, in modo da poter tutti vedere l'Assiso, ma non in modo belluino, bens\u00ec con movenze di danza estatica - come dovette danzare Davide intorno all'arca - in modo che dovunque essi fossero le loro pupille, contro la legge che governava la statura dei corpi, convergessero nello stesso fulgidissimo punto. Oh, quale concento di abbandoni e di slanci, di posture innaturali eppure aggraziate, in quel mistico linguaggio di membra miracolosamente liberate dal peso della materia corporale, signata quantit\u00e0 infusa di nuova forma sostanziale, come se il sacro stuolo fosse battuto da un vento impetuoso, soffio di vita, frenesia di dilettazione, giubilo allelujatico divenuto prodigiosamente, da suono che era, immagine.\n\nCorpi e membra abitati dallo Spirito, illuminati dalla rivelazione, sconvolti i volti dallo stupore, esaltati gli sguardi dall'entusiasmo, infiammate le gote dall'amore, dilatate le pupille dalla beatitudine, folgorato l'uno da una dilettosa costernazione, trafitto l'altro da un costernato diletto, chi trasfigurato dalla meraviglia, chi ringiovanito dal gaudio, eccoli tutti cantare con l'espressione dei visi, col panneggio delle tuniche, col piglio e la tensione degli arti, un cantico nuovo, le labbra semiaperte in un sorriso di lode perenne. E sotto i piedi dei vegliardi, e inarcati sopra di essi e sopra il trono e sopra il gruppo tetramorfo, disposti in bande simmetriche, a fatica distinguibili l'uno dall'altro tanto la sapienza dell'arte li aveva resi tutti mutuamente proporzionati, uguali nella variet\u00e0 e variegati nell'unit\u00e0, unici nella"
        },
        {
            "page_number": 40,
            "markdown": "diversit\u00e0 e diversi nella loro atta coadunazione, in mirabile congruenza delle parti con dilettevole soavit\u00e0 di tinte, miracolo di consonanza e concordia di voci tra s\u00e9 dissimili, compagine disposta a modo delle corde della cetra, consenziente e cospirante continuata cognazione per profonda e interna forza atta a operare l'univoco nel gioco stesso alterno degli equivoci, ornato e collazione di creature irreducibili a vicenda e a vicenda ridotte, opera di amorosa connessione retta da una regola celeste e mondana a un tempo (vincolo e stabile nesso di pace, amore, virt\u00f9, regime, potest\u00e0, ordine, origine, vita, luce, splendore, specie e figura), equalit\u00e0 numerosa risplendente per il rilucere della forma sopra le parti proporzionate della materia - ecco che si intrecciavano tutti i fiori e le foglie e i viticci e i cespi e i corimbi di tutte le erbe di cui si adornano i giardini della terra e del cielo, la viola, il citiso, la serpilla, il giglio, il ligustro, il narciso, la colocasia, l'acanto, il malobatro, la mirra e gli opobalsami.\n\nMa, mentre l'anima mia, rapita da quel concerto di bellezze terrene e di maestosi segnali soprannaturali, stava per esplodere in un cantico di gioia, l'occhio, accompagnando il ritmo proporzionato dei rosoni fioriti ai piedi dei vegliardi, cadde sulle figure che, intrecciate, facevano tutt'uno con il pilastro centrale che sosteneva il timpano. Cos'erano e che simbolico messaggio comunicavano quelle tre coppie di leoni intrecciati a croce trasversalmente disposta, rampanti come archi, puntando le zampe posteriori sul terreno e poggiando le anteriori sul dorso del proprio compagno, la criniera arruffata in volute anguiformi, la bocca aperta in un ringhio minaccioso, legati al corpo stesso del pilastro da una pasta, o un nido, di viticci? A calmare il mio spirito, come erano forse posti ad ammuestrare la natura diabolica dei leoni e a trasformarla in simbolica allusione alle cose superiori, sui lati del pilastro, erano due figure umane, innaturalmente lunghe quanto la stessa colonna e gemelle di altre due che simmetricamente da ambo i lati le fronteggiavano sui piedritti istoriati ai lati esterni, ove ciascuna delle porte di quercia aveva i propri stipiti: erano dunque quattro figure di vegliardi, dai cui parafernali riconobbi Pietro e Paolo, Geremia e Isaia, contorti anch'essi come in un passo di danza, le lunghe mani ossute levate a dita tese come ali, e come ali le barbe e i capelli mossi da un vento profetico, le pieghe delle vesti lunghissime agitate dalle lunghissime gambe dando vita a onde e volute, opposti ai leoni ma della stessa materia dei leoni. E mentre ritraevo l'occhio affascinato da quella enigmatica polifonia di membra sante e di lacerti infernali, vidi a lato del portale, e sotto le arcate profonde, talora istoriati sui contrafforti nello spazio tra le esili colonne che li sostenevano e adornavano, e ancora sulla folta vegetazione dei capitelli di ciascuna colonna, e di l\u00ec ramificandosi verso la volta silvestre delle multiple arcate, altre visioni orribili a vedersi, e giustificate in quel luogo solo per la loro forza parabolica e allegorica o per l'insegnamento morale che trasmettevano: e vidi una femmina lussuriosa nuda e scarnificata, rosa da rospi immondi, succhiata da serpenti, accoppiata a un satiro dal ventre rigonfio e dalle gambe di grifo coperte di ispidi peli, la gola oscena, che urlava la propria dannazione, e vidi un avaro, rigido della rigidit\u00e0 della morte sul suo letto sontuosamente colonnato, ormai preda imbelle di una coorte di demoni di cui uno gli strappava dalla bocca rantolante l'anima in forma di infante (ahim\u00e8 mai pi\u00f9 nascituro alla vita"
        },
        {
            "page_number": 41,
            "markdown": "eterna), e vidi un orgoglioso cui un demone s'installava sulle spalle ficcandogli gli artigli negli occhi, mentre altri due golosi si straziavano in un corpo a corpo ripugnante, e altre creature ancora, testa di capro, pelo di leone, fauci di pantera, prigionieri in una selva di fiamme di cui quasi potevi sentire l'alito ardente. E intorno a loro, frammisti a loro, sopra di loro e sotto ai loro piedi, altri volti e altre membra, un uomo e una donna che si afferravano per i capelli, due aspidi che risucchiavano gli occhi di un dannato, un uomo ghignante che dilatava con le mani adunche le fauci di un'idra, e tutti gli animali del bestiario di Satana, riuniti a concistoro e posti a guardia e corona del trono che li fronteggiava, a cantarne la gloria con la loro sconfitta, fauni, esseri dal doppio sesso, bruti dalle mani con sei dita, sirene, ippocentauri, gorgoni, arpie, incubi, dracontopodi, minotauri, linci, pardi, chimere, cenoperi dal muso di cane che lanciavano fuoco dalle narici, dentetiranni, policaudati, serpenti pelosi, salamandre, ceraste, chelidri, colubri, bicipiti dalla schiena armata di denti, iene, lontre, cornacchie, coccodrilli, idropi dalle corna a sega, rane, grifoni, scimmie, cinocefali, leucroti, manticore, avvoltoi, parandri, donnole, draghi, upupe, civette, basilischi, ypnali, presteri, spectafichi, scorpioni, sauri, cetacei, szitali, anfisbene, jaculi, dipsadi, ramarri, remore, polipi, murene e testuggini. L'intera popolazione degli inferi pareva essersi data convegno per far da vestibolo, selva oscura, landa disperata dell'esclusione, all'apparizione dell'Assiso del timpano, al suo volto promettente e minaccioso, essi, gli sconfitti dell'Armageddon, di fronte a chi verr\u00e0 a separare definitivamente i vivi dai morti. E tramortito (quasi) da quella visione, incerto ormai se mi trovassi in un luogo amico o nella valle del giudizio finale, sbigottii, e a stento trattenni il pianto, e mi parve di udire (o udii davvero?) quella voce e vidi quelle visioni che avevano accompagnato la mia fanciullezza di novizio, le mie prime letture dei libri sacri e le notti di meditazione nel coro di Melk, e nel deliquio dei miei sensi debolissimi e indeboliti udii una voce potente come di tromba che diceva \"quello che vedi scrivilo in un libro\" (e questo ora sto facendo), e vidi sette lampade d'oro e in mezzo alle lampade Uno simile a figlio d'uomo, cinto al petto con una fascia d'oro, candidi la testa e i capelli come lana candida, gli occhi come fiamma di fuoco, i piedi come bronzo ardente nella fornace, la voce come il fragore di molte acque, teneva nella destra sette stelle e dalla bocca gli usciva una spada a doppio taglio. E vidi una porta aperta nel cielo e Colui che era assiso mi parve come diaspro e sardonio e un'iride avvolgeva il trono e dal trono uscivano lampi e tuoni. E l'Assiso prese nelle mani una falce affilata e grid\u00f2: \"Vibra la tua falce e mieti, \u00e8 giunta l'ora di mietere perch\u00e9 \u00e8 matura la messe della terra\"; e Colui che era assiso vibr\u00f2 la sua falce e la terra fu mietuta.\n\nFu allora che compresi che d'altro non parlava la visione, se non di quanto stava avvenendo nell'abbazia e avevamo colto dalle labbra reticenti dell'Abate - e quante volte nei giorni seguenti non tornai a contemplare il portale, sicuro di vivere la vicenda stessa che esso raccontava. E compresi che ivi eravamo saliti per essere testimoni di una grande e celeste carneficina.\n\nTremai, come fossi bagnato dalla pioggia gelida d'inverno. E udii un'altra voce ancora, ma questa volta essa veniva dalle mie spalle ed era una voce diversa, perch\u00e9 partiva dalla terra e non dal centro sfolgorante della mia visione; e anzi spezzava la"
        },
        {
            "page_number": 42,
            "markdown": "visione perch\u00e9 anche Guglielmo (a quel punto mi riavvidi della sua presenza), sino ad allora perduto anch'egli nella contemplazione, si volgeva come me.\n\nL'essere alle nostre spalle pareva un monaco, anche se la tonaca sudicia e lacera lo faceva assomigliare piuttosto a un vagabondo, e il suo volto non era dissimile da quello dei mostri che avevo appena visto sui capitelli. Non mi \u00e8 mai accaduto in vita, come invece accadde a molti miei confratelli, di essere visitato dal diavolo, ma credo che se esso dovesse apparirmi un giorno, incapace per decreto divino di celare appieno la sua natura anche quando volesse farsi simile all'uomo, esso non avrebbe altre fattezze di quelle che mi presentava in quell istante il nostro interlocutore. La testa rasata, ma non per penitenza, bens\u00ec per l'azione remota di qualche viscido eczema, la fronte bassa, ch\u00e9 se egli avesse avuto capelli sul capo essi si sarebbero confusi con le sopracciglia (che aveva dense e incolte), gli occhi erano rotondi, con le pupille piccole e mobilissime, e lo sguardo non so se innocente o maligno, e forse entrambe le cose, a tratti e in momenti diversi. Il naso non poteva dirsi tale se non perch\u00e9 un osso si dipartiva dalla met\u00e0 degli occhi, ma come si staccava dal volto subito ne rientrava, trasformandosi in null'altro che due oscure caverne, narici amplissime e folte di peli. La bocca, unita alle narici da una cicatrice, era ampia e sgraziata, pi\u00f9 estesa a destra che a sinistra, e tra il labbro superiore, inesistente, e l'inferiore, prominente e carnoso, emergevano con ritmo irregolare denti neri e aguzzi come quelli di un cane.\n\nL'uomo sorrise (o almeno cos\u00ec credetti) e levando il dito come per ammonire, disse:\n\"Penitenziagite! Vide quando draco venturus est a rodegarla l'anima tua! La mortz est super nos! Prega che vene lo papa santo a liberar nos a malo de todas le peccata! Ah ah, ve piase ista negromanzia de Domini Nostri Iesu Christi! Et anco jois m'es dols e plazer m'es dolors... Cave el diabolo! Semper m'aguaita in qualche canto per adentarme le carcagna. Ma Salvatore non est insipiens! Bonum monasterium, et aqui se magna et se priega dominum nostrum. Et el resto valet un figo seco. Et amen.No?\"\n\nDovr\u00f2, nel prosieguo di questa storia, parlare ancora, e molto, di questa creatura e riferirne i discorsi. Confesso che mi riesce molto difficile farlo perch\u00e9 non saprei dire ora, come non compresi mai allora, che genere di lingua egli parlasse. Non era il latino, in cui ci esprimevamo tra uomini di lettere all'abbazia, non era il volgare di quelle terre, n\u00e9 altro volgare che mai avessi udito. Credo di avere dato una pallida idea del suo modo di parlare riferendo poco sopra (cos\u00ec come me le ricordo) le prime parole che udii da lui. Quando pi\u00f9 tardi appresi della sua vita avventurosa e dei vari luoghi in cui era vissuto, senza trovar radici in alcuno, mi resi conto che Salvatore parlava tutte le lingue, e nessuna. Ovvero si era inventata una lingua propria che usava i lacerti delle lingue con cui era entrato in contatto - e una volta pensai che la sua fosse, non la lingua adamica che l'umanit\u00e0 felice aveva parlato, tutti uniti da una sola favella, dalle origini del mondo sino alla Torre di Babele, e nemmeno una delle lingue sorte dopo il funesto evento della loro divisione, ma proprio la lingua babelica del primo giorno dopo il castigo divino, la lingua della"
        },
        {
            "page_number": 43,
            "markdown": "confusione primeva. N\u00e9 d'altra parte potrei chiamare lingua la favella di Salvatore, perch\u00e9 in ogni lingua umana vi sono delle regole e ogni termine significa ad placitum una cosa, secondo una legge che non muta, perch\u00e9 l'uomo non pu\u00f2 chiamare il cane una volta cane e una volta gatto, n\u00e9 pronunciare suoni a cui il consenso delle genti non abbia assegnato un senso definito, come accadrebbe a chi dicesse la parola \"blitiri\". E tuttavia, bene o male, io capivo cosa Salvatore volesse intendere, e cos\u00ec gli altri. Segno che egli parlava non una, ma tutte le lingue, nessuna nel modo giusto, prendendo le sue parole ora dall'una ora dall'altra. Mi avvidi pure in seguito che egli poteva nominare una cosa ora in latino ora in provenzale, e mi resi conto che, pi\u00f9 che inventare le proprie frasi, egli usava disiecta membra di altre frasi, udite un giorno, a seconda della situazione e delle cose che voleva dire, come se riuscisse a parlare di un cibo, intendo, solo con le parole delle genti presso cui aveva mangiato quel cibo, ed esprimere la sua gioia solo con sentenze che aveva udito emettere da gente gioiosa, il giorno che egli aveva provato parimenti gioia. Era come se la sua favella fosse quale la sua faccia, messa insieme con pezzi di facce altrui, o come vidi talora dei preziosi reliquiari (si licet magnis componere parva, o alle cose divine le diaboliche) che nascevano dai detriti di altri oggetti sacri. In quel momento, in cui lo incontrai per la prima volta, Salvatore mi apparve, e per il volto, e per il modo di parlare, un essere non dissimile dagli incroci pelosi e ungulati che avevo appena visto sotto il portale. Pi\u00f9 tardi mi accorsi che l'uomo era forse di buon cuore e di umore faceto. Pi\u00f9 tardi ancora... Ma andiamo per ordine. Anche perch\u00e9, non appena egli ebbe parlato, il mio maestro lo interrog\u00f2 con molta curiosit\u00e0.\n\"Perch\u00e9 hai detto penitenziagite?\" chiese.\n\"Domine frate magnificentisimo,\" rispose Salvatore con una sorta di inchino, \"Jesus venturus est et li homini debent facere penitentia. No?\"\n\nGuglielmo lo guard\u00f2 fissamente: \"Sei venuto qui da un convento di minoriti?\"\n\"No intendo.\"\n\"Chiedo se sei vissuto tra i frati di santo Francesco, chiedo se hai conosciuto i cosiddetti apostoli...\"\n\nSalvatore impallid\u00ec, ovvero il suo volto abbronzato e belluino divenne grigio. Fece un profondo inchino, pronunci\u00f2 a mezze labbra un \"vade retro\", si segn\u00f2 devotamente e fugg\u00ec voltandosi indietro ogni tanto.\n\"Cosa gli avete chiesto?\" domandai a Guglielmo.\nEgli rest\u00f2 un poco soprappensiero. \"Non importa, te lo dir\u00f2 dopo. Ora entriamo. Voglio trovare Ubertino.\"\n\nEra da poco trascorsa l'ora sesta. Il sole, pallido, penetrava da occidente, e quindi da poche e sottili finestre, nell'interno della chiesa. Una striscia sottile di luce toccava ancora l'altare maggiore, il cui palotto mi parve rilucere di un fulgore aureo. Le navate laterali erano immerse nella penombra.\n\nPresso all'ultima cappella prima dell'altare, nella navata di sinistra, si ergeva una esile colonna su cui stava una Vergine in pietra, scolpita nello stile dei moderni, dal sorriso ineffabile, il ventre prominente, il bambino in braccio, vestita di un abito grazioso, con un sottile corsetto. Ai piedi della Vergine, in preghiera, quasi prostrato, stava un uomo, vestito con gli abiti dell'ordine cluniacense."
        },
        {
            "page_number": 44,
            "markdown": "Ci appressammo. L'uomo, udendo il rumore dei nostri passi, alz\u00f2 il volto. Era un vegliardo, col volto glabro, il cranio senza capelli, i grandi occhi celesti, una bocca sottile e rossa, la pelle candida, il teschio ossuto a cui la pelle aderiva come fosse una mummia conservata nel latte. Le mani erano bianche, dalle dita lunghe e sottili. Sembrava una fanciulla avvizzita da una morte precoce. Pos\u00f2 su di noi uno sguardo dapprima smarrito, come lo avessimo disturbato in una visione estatica, poi il volto gli si illumin\u00f2 di gioia.\n\"Guglielmo!\" esclam\u00f2. \"Fratello mio carissimo!\" Si alz\u00f2 a fatica e si fece incontro al mio maestro, abbracciandolo e baciandolo sulla bocca. \"Guglielmo!\" ripet\u00e9, e gli occhi gli si inumidirono di pianto. \"Quanto tempo! Ma ti riconosco ancora! Quanto tempo, quante vicende! Quante prove che il Signore ci ha imposto!\" Pianse. Guglielmo gli rese l'abbraccio, evidentemente commosso. Ci trovavamo davanti a Ubertino da Casale.\n\nDi lui avevo gi\u00e0 sentito parlare e a lungo, anche prima di venire in Italia, e ancor pi\u00f9 frequentando i francescani della corte imperiale. Qualcuno mi aveva persino detto che il pi\u00f9 grande poeta di quei tempi, Dante Alighieri da Firenze, morto da pochi anni, aveva composto un poema (che io non potei leggere perch\u00e9 era scritto nel volgare toscano) a cui avevano posto mano e cielo e terra, e di cui molti versi altro non erano che una parafrasi di brani scritti da Ubertino nel suo Arbor vitae crucifixae. N\u00e9 questo era il solo titolo di merito di quell'uomo famoso. Ma per permettere al mio lettore di capire meglio l'importanza di quell'incontro, dovr\u00f2 cercare di ricostruire le vicende di quegli anni, cos\u00ec come le avevo comprese e durante il mio breve soggiorno nell'Italia centrale, da parole sparse del mio maestro, e ascoltando i molti colloqui che Guglielmo aveva avuto con abati e monaci nel corso del nostro viaggio.\n\nCercher\u00f2 di dirne cosa avevo capito, anche se non son sicuro di dire bene queste cose. I miei maestri di Melk mi avevano detto sovente che \u00e8 molto difficile per un nordico farsi idee chiare sulle vicende religiose e politiche d'Italia.\n\nLa penisola, in cui la potenza del clero era evidente pi\u00f9 che in ogni altro paese, e in cui pi\u00f9 che in ogni altro paese il clero ostentava potenza e ricchezza, aveva generato da almeno due secoli movimenti di uomini intesi a una vita pi\u00f9 povera, in polemica coi preti corrotti, di cui rifiutavano persino i sacramenti, riunendosi in comunit\u00e0 autonome, al tempo stesso invise ai signori, all'impero e alle magistrature cittadine.\n\nInfine era venuto santo Francesco, e aveva diffuso un amore di povert\u00e0 che non contraddiceva ai precetti della chiesa, e per opera sua la chiesa aveva accolto il richiamo alla severit\u00e0 dei costumi di quegli antichi movimenti e li aveva purificati dagli elementi di disordine che si annidavano in essi. Avrebbe dovuto seguirne un'epoca di mitezza e santit\u00e0, ma, come l'ordine francescano cresceva e attirava a s\u00e9 gli uomini migliori, esso diveniva troppo potente e legato ad affari terreni, e molti francescani vollero riportarlo alla purezza di un tempo. Cosa assai difficile per un ordine che ai tempi in cui ero all'abbazia gi\u00e0 contava pi\u00f9 di trentamila membri sparsi in tutto il mondo. Ma cos\u00ec \u00e8, e molti di questi frati di san Francesco si opponevano alla regola che l'ordine si era data, dicendo che l'ordine aveva ormai assunto i modi di"
        },
        {
            "page_number": 45,
            "markdown": "quelle istituzioni ecclesiastiche per riformare le quali era nato. E che questo era gi\u00e0 avvenuto ai tempi in cui Francesco era in vita, e che le sue parole e i suoi propositi erano stati traditi. Molti di essi riscoprirono allora il libro di un monaco cistercense che aveva scritto agli inizi del XII secolo dell'era nostra, chiamato Gioacchino e a cui si attribuiva spirito di profezia. Infatti egli aveva previsto l'avvento di un'era nuova, in cui lo spirito di Cristo, da tempo corrotto a opera dei suoi falsi apostoli, si sarebbe di nuovo realizzato sulla terra. E aveva annunciato tali scadenze che a tutti era parso chiaro che egli parlasse senza saperlo dell'ordine francescano. E di questo molti francescani si erano assai rallegrati, pare sin troppo, tanto che a met\u00e0 secolo a Parigi i dottori della Sorbona condannarono le proposizioni di quell'abate Gioacchino, ma pare che lo fecero perch\u00e9 i francescani (e i domenicani) stavano diventando troppo potenti, e sapienti, nell'universit\u00e0 di Francia, e si voleva eliminarli come eretici. Il che poi non si fece e fu un gran bene per la chiesa, perch\u00e9 ci\u00f2 permise che fossero divulgate le opere di Tommaso d'Aquino e di Bonaventura da Bagnoregio, che certo non erano eretici. Dove si vede che anche a Parigi le idee erano confuse, o qualcuno voleva confonderle per fini suoi. E questo \u00e8 il male che l'eresia fa al popolo cristiano, che rende oscure le idee e spinge tutti a diventare inquisitori per il proprio bene personale. Che poi quanto vidi all'abbazia (e di cui dir\u00f2 dopo) mi ha fatto pensare che spesso sono gli inquisitori a creare gli eretici. E non solo nel senso che se li figurano quando non ci sono, ma che reprimono con tanta veemenza la tabe eretica da spingere molti a farsene partecipi, in odio a loro. Davvero, un circolo immaginato dal demonio, che Dio ci salvi.\n\nMa dicevo dell'eresia (se pur tale fosse stata) gioachimita. E si vide in Toscana un francescano, Gerardo da Borgo San Donnino, farsi voce delle predizioni di Gioacchino e impressionar molto l'ambiente dei minori. Sorse cos\u00ec tra loro una schiera di sostenitori della regola antica, contro la riorganizzazione dell'ordine tentata dal grande Bonaventura, che ne era poi divenuto generale. Nell'ultimo trentennio del secolo scorso, quando il concilio di Lione, salvando l'ordine francescano contro chi lo voleva abolire, gli concesse la propriet\u00e0 di tutti i beni che aveva in uso, come gi\u00e0 era di legge per gli ordini pi\u00f9 antichi, alcuni frati nelle Marche si ribellarono, perch\u00e9 ritenevano che lo spirito della regola fosse stato definitivamente tradito, in quanto un francescano non deve possedere nulla, n\u00e9 personalmente, n\u00e9 come convento, n\u00e9 come ordine. Li misero in prigione a vita. Non mi pare che predicassero cose contrarie al vangelo, ma quando entra in gioco il possesso delle cose terrene \u00e8 difficile che gli uomini ragionino secondo giustizia. Mi dissero che anni dopo, il nuovo generale dell'ordine, Raimondo Gaufredi, trovasse questi prigionieri ad Ancona e, liberandoli, dicesse: \"Volesse Dio che tutti noi e tutto l'ordine fossimo macchiati di tale colpa.\" Segno che non \u00e8 vero quel che dicono gli eretici e nella chiesa abitano ancora uomini di grande virt\u00f9.\n\nC'era tra questi prigionieri liberati, Angelo Clareno, che si incontr\u00f2 poi con un frate di Provenza, Pietro di Giovanni Olivi, che predicava le profezie di Gioacchino e poi con Ubertino da Casale, e di l\u00ec nacque il movimento degli spirituali. Saliva in quegli anni al soglio pontificio un eremita santissimo, Pietro da Morrone, che regn\u00f2 come Celestino V, e costui fu accolto con sollievo dagli spirituali: \"Apparir\u00e0 un"
        },
        {
            "page_number": 46,
            "markdown": "santo,\" era stato detto, \"e osserver\u00e0 gli insegnamenti di Cristo, sar\u00e0 di angelica vita, tremate prelati corrotti.\" Forse Celestino era di troppa angelica vita, o i prelati intorno a lui eran troppo corrotti, o non riusciva a sopportare la tensione di una guerra ormai troppo lunga con l'imperatore e con gli altri re d'Europa; fatto \u00e8 che Celestino rinunci\u00f2 alla sua dignit\u00e0 e si ritir\u00f2 in romitaggio. Ma nel breve periodo del suo regno, meno di un anno, le speranze degli spirituali furono tutte soddisfatte: essi andarono da Celestino che fond\u00f2 con loro la comunit\u00e0 detta dei fratres et pauperes heremitae domini Celestini. D'altra parte, mentre il papa doveva funger da mediatore tra i pi\u00f9 potenti cardinali di Roma, ve ne furono alcuni come un Colonna e un Orsini, che segretamente sostenevano le nuove tendenze di povert\u00e0: scelta invero assai curiosa per uomini potentissimi che vivevano tra agi e ricchezze smodate, e non ho mai capito se semplicemente usassero degli spirituali per i loro fini di governo o in qualche modo si ritenessero giustificati nella loro vita carnale dal sostenere le tendenze spirituali; e forse erano vere entrambe le cose, per quel poco che io capisco delle cose italiane. Ma proprio per fare un esempio, Ubertino era stato accolto come cappellano dal cardinale Orsini quando, divenuto il pi\u00f9 ascoltato degli spirituali, correva rischio di essere accusato come eretico. E lo stesso cardinale gli aveva fatto scudo ad Avignone.\n\nCome avviene per\u00f2 in tali casi, da un lato Angelo e Ubertino predicavano secondo dottrina, dall'altro grandi masse di semplici accettavano questa loro predicazione e si diffondevano per il paese, al di l\u00e0 di ogni controllo. Cos\u00ec l'Italia fu invasa da questi fraticelli o frati dalla povera vita che parvero pericolosi a molti. Ormai era difficile distinguere i maestri spirituali, che tenevano contatto con le autorit\u00e0 ecclesiastiche, e i loro seguaci pi\u00f9 semplici, che semplicemente ormai vivevano fuori dell'ordine, chiedendo l'elemosina e vivendo giorno per giorno del lavoro delle loro mani, senza trattenere propriet\u00e0 alcuna. E questi sono coloro che la voce pubblica ormai chiamava fraticelli, non dissimili dai beghini francesi, che si ispiravano a Pietro di Giovanni Olivi.\n\nCelestino V fu sostituito da Bonifacio VIII e questo papa si affrett\u00f2 a dimostrare scarsissima indulgenza per spirituali e fraticelli in genere: proprio negli ultimi anni del secolo che moriva segn\u00f2 una bolla, Firma cautela, con cui condannava in un sol colpo bizochi, girovaghi questuanti che si aggiravano al limite estremo dell'ordine francescano, e gli stessi spirituali, ovvero coloro che si sottraevano alla vita dell'ordine per darsi all'eremo.\n\nGli spirituali tentarono poi di ottenere il consenso di altri pontefici, come Clemente V, per potersi staccare dall'ordine in modo non violento. Credo ci sarebbero riusciti, ma l'avvento di Giovanni XXII tolse loro ogni speranza. Come fu eletto nel 1316 egli scrisse al re di Sicilia perch\u00e9 espellesse questi frati dalle sue terre, perch\u00e9 molti si erano rifugiati laggi\u00f9: e fece mettere in ceppi Angelo Clareno e gli spirituali di Provenza.\n\nNon deve essere stata un'impresa facile e molti nella curia vi resistevano. Il fatto \u00e8 che Ubertino e Clareno riuscirono a essere lasciati liberi di abbandonare l'ordine e furono accolti l'uno dai benedettini e l'altro dai celestini. Ma per quelli che"
        },
        {
            "page_number": 47,
            "markdown": "rimasero a condurre la loro vita libera, Giovanni fu spietato e li fece perseguitare dall'inquisizione e molti furono bruciati.\n\nEgli aveva capito per\u00f2 che per distruggere la mala pianta dei fraticelli, che minavano alle basi l'autorit\u00e0 della chiesa, bisognava condannare le proposizioni su cui essi basavano la loro fede. Essi sostenevano che Cristo e gli apostoli non avevano avuto alcuna propriet\u00e0 n\u00e9 individuale n\u00e9 in comune, e il papa condann\u00f2 come eretica questa idea. Cosa stupefacente, perch\u00e9 non si vede perch\u00e9 mai un papa debba ritenere perversa l'idea che Cristo fosse povero: ma \u00e8 che proprio un anno prima si era svolto il capitolo generale dei francescani a Perugia, che aveva sostenuto questa opinione, e condannando gli uni il papa condannava anche l'altro. Come ho gi\u00e0 detto, il capitolo arrecava gran pregiudizio alla sua lotta contro l'imperatore, questo \u00e8 il fatto. Cos\u00ec da allora molti fraticelli, che non sapevano nulla n\u00e9 di impero n\u00e9 di Perugia, morirono bruciati.\n\nQueste cose pensavo guardando un personaggio leggendario come Ubertino. Il mio maestro mi aveva presentato e il vecchio mi aveva accarezzato una gota, con una mano calda, quasi ardente. Al tocco di quella mano avevo capito molte delle cose che avevo udito su quel sant'uomo e altre che avevo letto nelle pagine di Arbor Vitae, comprendevo il fuoco mistico che lo aveva divorato sin dalla giovinezza quando, pur studiando a Parigi, si era ritratto dalle speculazioni teologiche e aveva immaginato di essere trasformato nella penitente Maddalena; e i rapporti intensissimi che aveva avuto con la santa Angela da Foligno dalla quale era stato iniziato ai tesori della vita mistica e all'adorazione della croce; e perch\u00e9 i suoi superiori un giorno, preoccupati dall'ardore della sua predicazione, lo avessero inviato in ritiro alla Verna.\n\nScrutavo quel volto, dai tratti dolcissimi come quelli della santa con cui era stato in fraterno commercio di spiritualissimi sensi. Intuivo che doveva aver saputo assumere tratti ben pi\u00f9 duri quando nel 1311 il concilio di Vienne, con la decretale Exivi de paradiso aveva eliminato i superiori francescani ostili agli spirituali, ma aveva imposto a questi di vivere in pace in seno all'ordine, e questo campione della rinuncia non aveva accettato quell'accorto compromesso e si era battuto perch\u00e9 fosse costituito un ordine indipendente, ispirato al massimo del rigore. Questo gran combattente aveva allora perduto la sua battaglia, perch\u00e9 in quegli anni Giovanni XXII propugnava una crociata contro i seguaci di Pietro di Giovanni Olivi (tra cui lui stesso era annoverato) e condannava i frati di Narbona e B\u00e9ziers. Ma Ubertino non aveva esitato a difendere di fronte al papa la memoria dell'amico, e il papa, soggiogato dalla sua santit\u00e0, non aveva osato condannare lui (anche se aveva poi condannato gli altri). In quell'occasione anzi gli aveva offerto una via di salvezza prima consigliandogli e poi ordinandogli di entrare nell'ordine cluniacense. Ubertino, che doveva essere altres\u00ec abile (lui apparentemente cos\u00ec disarmato e fragile) nel conquistarsi protezioni e alleanze nella corte pontificia, aveva s\u00ec accettato di entrare nel monastero di Gemblach nelle Fiandre, ma credo non ci fosse mai neppure andato, ed era rimasto ad Avignone, sotto le insegne del cardinale Orsini, a difendere la causa dei francescani."
        },
        {
            "page_number": 48,
            "markdown": "Solo negli ultimi tempi (e le voci che avevo udito erano imprecise) la sua fortuna a corte era tramontata, si era dovuto allontanare da Avignone mentre il papa faceva inseguire quest'uomo indomabile come eretico che per mundum discurrit vagabundus. Di lui, si diceva, non si aveva pi\u00f9 traccia. Nel pomeriggio avevo appreso, dal dialogo tra Guglielmo e l'Abate, che egli era ora nascosto in questa abbazia. E ora lo vedevo davanti a me.\n\"Guglielmo,\" stava dicendo, \"erano sul punto di uccidermi, sai, ho dovuto fuggire nottetempo.\"\n\"Chi ti voleva morto? Giovanni?\"\n\"No. Giovanni non mi ha mai amato, ma mi ha sempre rispettato. In fondo \u00e8 lui che mi ha offerto un modo di sfuggire al processo, dieci anni fa, imponendomi di entrare nei benedettini, e con questo metteva a tacere i miei nemici. Hanno mormorato a lungo, ironizzavano sul fatto che un campione della povert\u00e0 entrasse in un ordine cos\u00ec ricco, e vivesse alla corte del cardinale Orsini... Guglielmo, tu sai quanto tenga alle cose di questa terra! Ma era il modo di restare ad Avignone e difendere i miei confratelli. Il papa ha timore dell'Orsini, non mi avrebbe mai torto un capello. Ancora tre anni fa mi ha mandato messaggero dal re di Aragona.\"\n\"E allora chi ti voleva male?\"\n\"Tutti. La curia. Hanno tentato di assassinarmi due volte. Hanno tentato di farmi tacere. Tu sai cosa \u00e8 avvenuto cinque anni fa. Erano stati condannati da due anni i beghini di Narbona e Berengario Talloni, che pure era uno dei giudici, si era appellato al papa. Erano momenti difficili, Giovanni aveva gi\u00e0 emesso due bolle contro gli spirituali e lo stesso Michele da Cesena aveva ceduto - a proposito, quando arriva?\"\n\"Sar\u00e0 qui tra due giorni.\"\n\"Michele... E' tanto che non lo vedo. Ora si \u00e8 ravveduto, capisce cosa volevamo, il capitolo di Perugia ci ha dato ragione. Ma allora, ancora nel 1318 ha ceduto al papa e gli ha messo nelle mani cinque spirituali di Provenza che resistevano alla sottomissione. Bruciati, Guglielmo... Oh, \u00e8 orribile!\" Si nascose il capo tra le mani.\n\"Ma cosa \u00e8 avvenuto esattamente dopo l'appello del Talloni?\" chiese Guglielmo.\n\"Giovanni doveva riaprire il dibattito, capisci? Doveva, perch\u00e9 anche in curia c'erano uomini presi dal dubbio, anche i francescani della curia - farisei, sepolcri imbiancati, pronti a vendersi per una prebenda, ma erano presi dal dubbio. Fu allora che Giovanni mi chiese di stendere una memoria sulla povert\u00e0. Fu una cosa bella,Guglielmo, Dio mi perdoni la superbia...\"\n\"L'ho letta, Michele me l'ha mostrata.\"\n\"C'erano i titubanti, anche tra i nostri, il provinciale di Aquitania, il cardinale di San Vitale, il vescovo di Caffa...\"\n\"Un imbecille,\" disse Guglielmo.\n\"Riposi in pace, \u00e8 volato a Dio due anni fa.\""
        },
        {
            "page_number": 49,
            "markdown": "\"Dio non \u00e8 stato cos\u00ec misericordioso. Fu una falsa notizia arrivata da Costantinopoli. E' ancora tra noi, mi dicono che far\u00e0 parte della legazione. Dio ci protegga!\"\n\"Ma \u00e8 favorevole al capitolo di Perugia,\" disse Ubertino.\n\"Appunto. Appartiene a quella razza di uomini che sono sempre i migliori campioni del loro avversario.\"\n\"A dire il vero,\" disse Ubertino, \"anche allora non giov\u00f2 molto alla causa. E poi tutto fin\u00ec in un nulla di fatto, ma almeno non si stabil\u00ec che l'idea era eretica, e questo fu importante. Per ci\u00f2 gli altri non mi hanno mai perdonato. Hanno cercato di nuocermi in tutti i modi, hanno detto che fui a Sachsenhausen quando Ludovico tre anni fa proclam\u00f2 Giovanni eretico. Eppure tutti sapevano che in luglio ero ad Avignone con l'Orsini... Trovarono che parti della dichiarazione dell'imperatore riflettevano le mie idee, che follia.\"\n\"Mica tanto,\" disse Guglielmo. \"Le idee gliele avevo date io, traendole dalla tua dichiarazione di Avignone, e da alcune pagine dell'Olivi.\"\n\"Tu?\" esclam\u00f2, tra stupefatto e gioioso, Ubertino, \"ma allora mi dai ragione!\"\nGuglielmo apparve imbarazzato: \"Erano buone idee per l'imperatore, in quel momento,\" disse evasivamente.\n\nUbertino lo guard\u00f2 con diffidenza. \"Ah, ma tu non ci credi veramente, vero?\"\n\"Racconta ancora,\" disse Guglielmo, \"racconta come ti sei salvato da quei cani.\"\n\"Oh s\u00ec, cani, Guglielmo. Cani rabbiosi. Mi trovai a combattere con lo stesso Bonagrazia, sai?\"\n\"Ma Bonagrazia da Bergamo \u00e8 con noi!\"\n\"Ora, dopo che io gli ebbi parlato a lungo. Solo a quel punto si convinse e protest\u00f2 contro la Ad conditorem canonum. E il papa lo ha imprigionato per un anno.\"\n\"Ho sentito che ora \u00e8 vicino a un mio amico che \u00e8 alla curia, Guglielmo di Occam.\"\n\"L'ho conosciuto poco. Non mi piace. Un uomo senza fervore, tutta testa, niente cuore.\"\n\"Ma \u00e8 una bella testa.\"\n\"Pu\u00f2 darsi, e lo porter\u00e0 all'inferno.\"\n\"Allora lo rivedr\u00f2 laggi\u00f9, e discuteremo di logica.\"\n\"Taci Guglielmo,\" disse Ubertino sorridendo con intenso affetto, \"tu sei migliore dei tuoi filosofi. Se solo avessi voluto...\"\n\"Cosa?\"\n\"Quando ci vedemmo l'ultima volta in Umbria? Ricordi? Ero stato appena guarito dai miei mali per l'intercessione di quella donna meravigliosa... Chiara da Montefalco...\" mormor\u00f2 col volto radioso, \"Chiara... Quando la natura femminile, per sua natura cos\u00ec perversa, si sublima nella santit\u00e0, allora sa farsi il pi\u00f9 alto veicolo della grazia. Sai come la mia vita sia stata ispirata alla castit\u00e0 pi\u00f9 pura, Guglielmo,\" (lo stava afferrando per un braccio, convulsamente) \"sai con quale... feroce - s\u00ec, \u00e8 la parola giusta - con quale feroce sete di penitenza ho tentato di mortificare in me i"
        },
        {
            "page_number": 50,
            "markdown": "palpiti della carne, per farmi una sola trasparenza all'amore di Ges\u00f9 Crocifisso... Eppure tre donne nella mia vita sono state per me tre messaggeri celesti. Angela da Foligno, Margherita da Citt\u00e0 di Castello (che mi anticip\u00f2 la fine del mio libro quando io non ne avevo scritto che un terzo), e infine Chiara da Montefalco. Fu un premio del cielo che io, proprio io, dovessi indagare sui suoi miracoli e proclamarne la santit\u00e0 alle folle, prima che santa madre chiesa si muovesse. E tu eri laggi\u00f9 Guglielmo, e potevi aiutarmi in quella santa impresa, e non volesti...\"\n\"Ma la santa impresa a cui mi invitavi era quella di mandare al rogo Bentivenga, Jacomo e Giovannuccio,\" disse piano Guglielmo.\n\"Stavano offuscando la memoria di lei, con le loro perversioni. E tu eri inquisitore!\"\n\"E proprio allora chiesi di essere sollevato da quell'incarico. La storia non mi piaceva. Non mi piacque, sar\u00f2 franco, neppure il modo in cui inducesti Bentivenga a confessare i suoi errori. Hai fatto finta di volere entrare nella sua setta, se setta era, gli hai carpito i suoi segreti e lo hai fatto arrestare.\"\n\"Ma cos\u00ec si procede contro i nemici di Cristo! Erano eretici, erano pseudo apostoli, puzzavano dello zolfo di fra Dolcino!\"\n\"Erano gli amici di Chiara.\"\n\"No Guglielmo, non sfiorare neppure con un'ombra la memoria di Chiara!\"\n\"Ma circolavano nel suo gruppo...\"\n\"Erano minoriti, si dicevano spirituali, e invece erano frati della comunit\u00e0! Ma lo sai che fu chiaro, all'inchiesta, che Bentivenga da Gubbio si proclamava apostolo, e poi con Giovannuccio da Bevagna seduceva le monache dicendo loro che l'inferno non esiste, che si possono soddisfare desideri carnali senza offendere Dio, che si pu\u00f2 ricevere il corpo di Cristo (Signore perdonami!) dopo aver giaciuto con una monaca, che al Signore fu pi\u00f9 accetta Maddalena della vergine Agnese, che ci\u00f2 che il volgo chiama demonio \u00e8 Dio stesso, perch\u00e9 il demone \u00e8 la sapienza e Dio \u00e8 appunto sapienza! E fu la beata Chiara, dopo aver udito questi discorsi, ad avere quella visione in cui Dio stesso le disse che quelli erano malvagi seguaci dello Spiritus Libertatis!\"\n\"Erano minoriti con la mente accesa dalle stesse visioni di Chiara, e spesso il passo tra visione estatica e frenesia di peccato \u00e8 minimo,\" disse Guglielmo.\n\nUbertino gli strinse le mani e gli occhi gli si velarono ancora di pianto: \"Non dire questo, Guglielmo. Come puoi confondere il momento dell'amore estatico, che ti brucia le viscere col profumo dell'incenso, e lo sregolamento dei sensi che sa di zolfo? Bentivenga istigava a toccare le nude membra di un corpo, affermava che solo cos\u00ec si ottiene la liberazione dall'impero dei sensi, homo nudus cum nuda iacebat...\"\n\"Et non commiscebantur ad invicem...\"\n\"Bugie! Cercavano il piacere, se lo stimolo carnale si faceva sentire, essi non reputavano peccato che per quietarlo uomo e donna giacessero insieme, e l'uno toccasse e baciasse l'altro in ogni parte, e quello congiungesse il suo ventre nudo col ventre nudo di questa!\""
        },
        {
            "page_number": 51,
            "markdown": "Confesso che il modo con cui Ubertino stigmatizzava il vizio altrui non mi induceva a pensieri virtuosi. Il mio maestro dovette accorgersi che ero turbato, e interruppe il santo uomo.\n\"Sei uno spirito ardente, Ubertino, nell'amore di Dio come nell'odio contro il male. Quello che volevo dire \u00e8 che c'\u00e8 poca differenza tra l'ardore dei Serafini e l'ardore di Lucifero, perch\u00e9 nascono sempre da un'accensione estrema della volont\u00e0.\"\n\"Oh, la differenza c'\u00e8, e io la so!\" disse ispirato Ubertino. \"Tu vuoi dire che tra volere il bene e volere il male c'\u00e8 un piccolo passo, perch\u00e9 si tratta sempre di dirigere la stessa volont\u00e0. Questo \u00e8 vero. Ma la differenza \u00e8 nell'oggetto, e l'oggetto \u00e8 riconoscibile limpidamente. Di qui Dio, di l\u00e0 il diavolo.\"\n\"E io temo di non saper pi\u00f9 distinguere, Ubertino. Non fu la tua Angela da Foligno a raccontare di quel giorno che, rapita in ispirito, stette nel sepolcro di Cristo? Non disse come dapprima ne baci\u00f2 il petto e lo vide giacere con gli occhi chiusi, poi baci\u00f2 la sua bocca e sent\u00ec salire da quelle labbra un inenarrabile odore di dolcezze, e dopo una breve pausa pos\u00f2 la sua gota sulla gota di Cristo e il Cristo avvicin\u00f2 la sua mano alla gota di lei e la strinse a s\u00e9 e - essa cos\u00ec disse - la sua letizia divent\u00f2 altissima?...\"\n\"Che c'entra questo con l'impeto dei sensi?\" domand\u00f2 Ubertino. \"Fu esperienza mistica, e il corpo era quello di Nostro Signore.\"\n\"Forse mi sono abituato a Oxford,\" disse Guglielmo, \"dove anche l'esperienza mistica era di altro genere...\"\n\"Tutta nella testa,\" sorrise Ubertino.\n\"O negli occhi. Dio sentito come luce, nei raggi del sole, nelle immagini degli specchi, nel diffondersi dei colori sopra le parti della materia ordinata, nei riflessi del giorno sulle foglie bagnate... Non \u00e8 questo amore pi\u00f9 vicino a quello di Francesco quando loda Dio nelle sue creature, fiori, erbe, acqua, aria? Non credo che da questo tipo di amore possa venire alcuna insidia. Mentre non mi piace un amore che trasferisce nel colloquio con l'Altissimo i brividi che si provano nei contatti della carne...\"\n\"Tu bestemmi Guglielmo! Non \u00e8 la stessa cosa. C'\u00e8 un salto, immenso, verso il basso, tra l'estasi del cuore amante di Ges\u00f9 Crocifisso e l'estasi corrotta degli pseudo apostoli di Montefalco...\"\n\"Non erano pseudo apostoli, erano fratelli del Libero Spirito, l'hai detto tu stesso.\"\n\"E che differenza fa? Tu non hai saputo tutto di quel processo, io stesso non ho ardito mettere agli atti certe confessioni, per non sfiorare neppure per un istante con l'ombra del demonio l'atmosfera di santit\u00e0 che Chiara aveva creato in quel luogo. Ma ho saputo certe cose, certe cose, Guglielmo! Si riunivano nottetempo in una cantina, prendevano un fanciullo appena nato, se lo gettavano l'un l'altro sinch\u00e9 moriva, di percosse... o di altro... E chi lo riceveva vivo per l'ultima volta, e tra le sue mani moriva, diventava il capo della setta... E il corpo del bambino veniva lacerato, e mescolato alla farina, per farne ostie blasfeme!\"\n\"Ubertino,\" disse fermamente Guglielmo, \"queste cose sono state dette, molti secoli fa, dai vescovi armeni, della setta dei pauliciani. E dei bogomili.\""
        },
        {
            "page_number": 52,
            "markdown": "\"E che conta? Il demonio \u00e8 ottuso, segue un ritmo nelle sue insidie e nelle sue seduzioni, ripete i propri riti a distanza di millenni, egli \u00e8 sempre lo stesso, proprio per questo lo si riconosce come il nemico! Ti giuro, accendevano delle candele, la notte di Pasqua, e portavano nella cantina delle fanciulle. Poi spegnevano le candele e si gettavano su di esse, anche se erano legate loro da vincoli di sangue... E se da questo amplesso nasceva un bambino, ricominciava il rito infernale, tutti intorno a un vaso pieno di vino, che chiamavano il barilotto, a inebriarsi, e tagliavano a pezzi il bambino, e ne versavano il sangue in una coppa, e buttavano bambini ancora vivi sul fuoco, e mescevano le ceneri del bambino, il suo sangue, e ne bevevano!\"\n\"Ma questo lo scriveva Michele Psello nel libro sulle operazioni dei demoni, trecento anni fa! Chi ti ha raccontato queste cose?\"\n\"Essi, Bentivenga e gli altri, e sotto tortura!\"\n\"C'\u00e8 una sola cosa che eccita gli animali pi\u00f9 del piacere, ed \u00e8 il dolore. Sotto tortura vivi come sotto l'impero di erbe che danno visioni. Tutto quello che hai sentito raccontare, tutto quello che hai letto, ti torna alla mente, come se tu fossi rapito, non verso il cielo, ma verso l'inferno. Sotto tortura dici non solo quello che vuole l'inquisitore, ma anche quello che immagini possa dargli piacere, perch\u00e9 si stabilisce un legame (questo s\u00ec, veramente diabolico) tra te e lui... Queste cose le so, Ubertino, ho fatto parte anch'io di quei gruppi di uomini che credono di produrre la verit\u00e0 con il ferro incandescente. Ebbene, sappi, l'incandescenza della verit\u00e0 \u00e8 di altra fiamma. Sotto tortura Bentivenga pu\u00f2 avere detto le menzogne pi\u00f9 assurde, perch\u00e9 non parlava pi\u00f9 lui, ma la sua lussuria, i demoni dell'anima sua.\"\n\"Lussuria?\"\n\"S\u00ec, c'\u00e8 una lussuria del dolore, come c'\u00e8 una lussuria dell'adorazione e persino una lussuria dell'umilt\u00e0. Se bast\u00f2 cos\u00ec poco agli angeli ribelli per mutare il loro ardore d'adorazione e umilt\u00e0 in ardore di superbia e di rivolta, cosa dire di un essere umano? Ecco, ora lo sai, fu questo pensiero che mi colse nel corso delle mie inquisizioni. E fu per questo che rinunciai a quella attivit\u00e0. Mi manc\u00f2 il coraggio di inquisire sulle debolezze dei malvagi, perch\u00e9 scoprii che sono le stesse debolezze dei santi.\"\n\nUbertino aveva ascoltato le ultime parole di Guglielmo come se non comprendesse quello che egli diceva. Dall'espressione del suo volto, sempre pi\u00f9 ispirata ad affettuosa commiserazione, capii che egli riteneva Guglielmo preda di sentimenti molto colpevoli, che egli perdonava perch\u00e9 molto lo amava. Lo interruppe, e disse in tono assai amaro: \"Non importa. Se sentivi cos\u00ec, hai fatto bene a fermarti. Bisogna combattere le tentazioni. Per\u00f2 mi manc\u00f2 il tuo appoggio, e avremmo potuto sgominare quella mala banda. E invece sai che accadde, io stesso fui accusato di essere troppo debole con loro, e fui sospettato di eresia. Sei stato troppo debole anche tu, nel combattere il male. Il male, Guglielmo: non cesser\u00e0 mai questa condanna, quest'ombra, questo fango che ci impedisce di toccare la sorgente?\" Si appress\u00f2 ancora pi\u00f9 a Guglielmo, come se fosse timoroso che qualcuno lo udisse: \"Anche qui, anche tra queste mura consacrate alla preghiera, lo sai?\"\n\"Lo so, l'Abate mi ha parlato, mi ha anzi chiesto di aiutarlo a far luce.\""
        },
        {
            "page_number": 53,
            "markdown": "\"E allora spia, scava, guarda con occhio di lince in due direzioni, la lussuria e la superbia...\"\n\"La lussuria?\"\n\"S\u00ec, la lussuria. C'era qualcosa di... di femminile, e dunque di diabolico in quel giovane che \u00e8 morto. Aveva occhi di fanciulla che cerchi commercio con un incubo. Ma ti ho detto anche la superbia, la superbia della mente, in questo monastero consacrato all'orgoglio della parola, alla illusione della sapienza...\"\n\"Se sai qualcosa aiutami.\"\n\"Non so nulla. Non c'\u00e8 nulla che io sappia. Ma certe cose si sentono col cuore. Lascia parlare il tuo cuore, interroga i volti, non ascoltare le lingue... Ma suvvia, perch\u00e9 dobbiamo parlare di queste tristezze e intimorire questo nostro giovane amico?\" Mi guard\u00f2 coi suoi occhi celesti, sfiorando la mia guancia con le sue dita lunghe e bianche, e quasi mi venne l'istinto di ritrarmi; mi trattenni e feci bene, perch\u00e9 l'avrei offeso, e la sua intenzione era pura. \"Dimmi piuttosto di te,\" disse volgendosi di nuovo a Guglielmo. \"Cosa hai fatto dopo di allora? Sono passati...\"\n\"Diciotto anni. Sono tornato nelle mie terre. Ho studiato ancora a Oxford. Ho studiato la natura.\"\n\"La natura \u00e8 buona perch\u00e9 \u00e8 figlia di Dio,\" disse Ubertino.\n\"E Dio deve essere buono, se ha generato la natura,\" sorrise Guglielmo. \"Ho studiato, ho incontrato amici molto saggi. Poi ho conosciuto Marsilio, mi hanno attratto le sue idee sull'impero, sul popolo, su una nuova legge per i regni della terra, e cos\u00ec sono finito in quel gruppo dei nostri confratelli che stanno consigliando l'imperatore. Ma queste cose le sai, ti avevo scritto. Ho esultato quando a Bobbio mi hanno detto che eri qui. Ti credevamo perduto. Ma ora che sei con noi potrai esserci di grande aiuto tra qualche giorno, quando arriver\u00e0 anche Michele. Sar\u00e0 uno scontro duro.\"\n\"Non avr\u00f2 molto da dire pi\u00f9 di quel che dissi cinque anni fa ad Avignone. Chi verr\u00e0 con Michele?\"\n\"Alcuni che furono al capitolo di Perugia, Arnaldo d'Aquitania, Ugo da Newcastle...\"\n\"Chi?\" domand\u00f2 Ubertino.\n\"Ugo da Novocastro, scusami, uso la mia lingua anche quando parlo in buon latino. E poi Guglielmo Alnwick. E da parte dei francescani avignonesi potremo contare su Girolamo, lo sciocco di Caffa, e verranno forse Berengario Talloni e Bonagrazia da Bergamo.\"\n\"Speriamo in Dio,\" disse Ubertino, \"questi ultimi non vorranno inimicarsi troppo il papa. E chi ci sar\u00e0 a sostenere le posizioni della curia, intendo, tra i duri di cuore?\"\n\"Dalle lettere che mi sono pervenute immagino ci saranno Lorenzo Decoalcone...\"\n\"Un uomo maligno.\"\n\"Jean d'Anneaux...\"\n\"Questo \u00e8 sottile in teologia, guardatene.\"\n\"Ce ne guarderemo. E infine Jean de Baune.\""
        },
        {
            "page_number": 54,
            "markdown": "\"Se la vedr\u00e0 con Berengario Talloni.\"\n\"S\u00ec, credo proprio che ci divertiremo,\" disse il mio maestro di ottimo umore. Ubertino lo guard\u00f2 con un sorriso incerto.\n\"Non capisco mai quando voi inglesi parlate seriamente. Non c'\u00e8 nulla di divertente in una questione cos\u00ec grave. Ne va della sopravvivenza dell'ordine, che \u00e8 il tuo e che nel profondo del cuore \u00e8 ancora il mio. Ma io scongiurer\u00f2 Michele di non andare ad Avignone. Giovanni lo vuole, lo cerca, lo invita con troppa insistenza. Diffidate di quel vecchio francese. Oh Signore, in quali mani \u00e8 caduta la tua chiesa!\" Volse il capo verso l'altare. \"Trasformata in meretrice, ammollita nel lusso, si avvoltola nella lussuria come una serpe in calore! Dalla purezza nuda della stalla di Bethlehem, legno come fu legno il lignum vitae della croce, ai baccanali d'oro e di pietra, guarda, anche qui, hai visto il portale, non ci si sottrae all'orgoglio delle immagini! Sono infine prossimi i giorni dell'Anticristo e io ho paura, Guglielmo!\" Si guard\u00f2 intorno, fissando lo sguardo sbarrato entro le navate oscure, come se l'Anticristo dovesse apparire da un momento all'altro, e io invero mi attendevo di scorgerlo. \"I suoi luogotenenti sono gi\u00e0 qui, mandati come Cristo mand\u00f2 gli apostoli per il mondo! Stanno conculcando la Citt\u00e0 di Dio, seducono con l'inganno, l'ipocrisia e la violenza. Sar\u00e0 allora che Dio dovr\u00e0 mandare i suoi servi, Elia ed Enoch, che egli ha conservato ancora in vita nel paradiso terrestre perch\u00e9 un giorno confondano l'Anticristo, e verranno a profetare vestiti di sacco, e predicheranno la penitenza con l'esempio e con la parola...\"\n\"Sono gi\u00e0 venuti, Ubertino,\" disse Guglielmo, mostrando il suo saio di francescano.\n\"Ma non hanno ancora vinto, \u00e8 il momento che l'Anticristo, pieno di furore, comander\u00e0 di uccidere Enoch ed Elia e i loro corpi perch\u00e9 ognuno possa vederli e tema di volerli imitare. Cos\u00ec come volevano uccidere me...\"\n\nIn quel momento, atterrito, pensavo che Ubertino fosse in preda a una sorta di divina mania, e temetti per la sua ragione. Ora a distanza di tempo, sapendo quel che so, e cio\u00e8 che qualche anno dopo fu misteriosamente ucciso in una citt\u00e0 tedesca, e mai non si seppe da chi, sono pi\u00f9 atterrito ancora, perch\u00e9 evidentemente quella sera Ubertino profetava.\n\"Lo sai, l'abate Gioacchino aveva detto la verit\u00e0. Siamo giunti alla sesta era della storia umana, in cui appariranno due Anticristi, l'Anticristo mistico e l'Anticristo proprio, questo accade ora nella sesta epoca, dopo che \u00e8 apparso Francesco a configurare nella sua stessa carne le cinque piaghe di Ges\u00f9 Crocifisso. Bonifacio fu l'Anticristo mistico, e l'abdicazione di Celestino non fu valida, Bonifacio fu la bestia che viene dal mare le cui sette teste rappresentano le offese ai peccati capitali e le dieci corna le offese ai comandamenti, e i cardinali che lo attorniavano erano le locuste, il cui corpo \u00e8 Appolyon! Ma il numero della bestia, se ne leggi il nome in lettere greche, \u00e8 Benedicti!\" Mi fiss\u00f2 per vedere se avevo capito e alz\u00f2 un dito ammonendomi. \"Benedetto XI fu l'Anticristo proprio, la bestia che ascende dalla terra! Dio ha permesso che tale mostro di vizio e di iniquit\u00e0 governasse la sua chiesa perch\u00e9 le virt\u00f9 del suo successore sfolgorassero di gloria!\""
        },
        {
            "page_number": 55,
            "markdown": "\"Ma padre santo,\" obbiettai con un filo di voce, facendomi coraggio, \"il suo successore \u00e8 Giovanni!\"\n\nUbertino si pos\u00f2 una mano sulla fronte come per cancellare un sogno molesto. Respirava a fatica, era stanco. \"Gi\u00e0. I calcoli erano errati, stiamo ancora attendendo il papa angelico... Ma intanto sono apparsi Francesco e Domenico.\" Alz\u00f2 gli occhi al cielo e disse come pregando (ma fui sicuro che stava recitando una pagina del suo grande libro sull'albero della vita): \"Quorum primus seraphico calculo purgatus et ardore celico inflammatus totum incendere videbatur. Secundus vero verbo predicationis fecundus super mundi tenebras clarius radiavit... S\u00ec, se queste sono state le promesse, il papa angelico dovr\u00e0 venire.\"\n\"E cos\u00ec sia Ubertino,\" disse Guglielmo. \"Intanto io sono qui per impedire che venga cacciato l'imperatore umano. Del tuo papa angelico parlava anche fra Dolcino...\"\n\"Non pronunciare pi\u00f9 il nome di quella serpe!\" url\u00f2 Ubertino, e per la prima volta lo vidi trasformarsi, da accorato che era, in adirato. \"Egli ha insozzato la parola di Gioacchino di Calabria e ne ha fatto fomite di morte e sporcizia! Messaggero dell'Anticristo, se mai ve ne furono. Ma tu Guglielmo parli cos\u00ec perch\u00e9 in verit\u00e0 non credi all'avvento dell'Anticristo e i tuoi maestri di Oxford ti hanno insegnato a idolatrare la ragione inaridendo le capacit\u00e0 profetiche del tuo cuore!\"\n\"Ti sbagli Ubertino,\" rispose con molta seriet\u00e0 Guglielmo. \"Tu sai che venero pi\u00f9 di ogni altro tra i miei maestri Ruggiero Bacone...\"\n\"Che vaneggiava di macchine volanti, \" motteggi\u00f2 amaramente Ubertino.\n\"Che ha parlato chiaramente e limpidamente sull'Anticristo, ne ha avvertito i segni nella corruzione del mondo e nell'indebolimento della sapienza. Ma ha insegnato che vi \u00e8 un solo modo per prepararci alla sua venuta: studiare i segreti della natura, usare del sapere per migliorare il genere umano. Puoi prepararti a combattere l'Anticristo studiando le virt\u00f9 curative delle erbe, la natura delle pietre, e persino progettando le macchine volanti di cui sorridi.\"\n\"L'Anticristo del tuo Bacone era un pretesto per coltivare l'orgoglio della ragione.\"\n\"Santo pretesto.\"\n\"Nulla che sia pretestuoso \u00e8 santo. Guglielmo, sai che ti voglio bene. Sai che confido molto in te. Castiga la tua intelligenza, impara a piangere sulle piaghe del Signore, butta via i tuoi libri.\"\n\"Tratterr\u00f2 soltanto il tuo,\" sorrise Guglielmo. Ubertino sorrise anch'egli e lo minacci\u00f2 col dito: \"Sciocco di un inglese. E non ridere troppo dei tuoi simili. Anzi, quelli che non puoi amare, temili. E guardati dall'abbazia. Questo luogo non mi piace.\"\n\"Voglio appunto conoscerlo meglio,\" disse Guglielmo congedandosi, \"andiamo Adso.\"\n\"Io ti dico che non \u00e8 buono, e tu dici che vuoi conoscerlo. Ah!\" disse Ubertino scuotendo la testa.\n\"A proposito,\" disse ancora Guglielmo gi\u00e0 a met\u00e0 della navata, \"chi \u00e8 quel monaco che sembra un animale e parla la lingua di Babele?\""
        },
        {
            "page_number": 56,
            "markdown": "\"Salvatore?\" si volt\u00f2 Ubertino che gi\u00e0 si era inginocchiato. \"Credo di averne fatto dono io a questa abbazia... Insieme al cellario. Quando lasciai il saio francescano tornai per qualche tempo nel mio vecchio convento a Casale, e l\u00ec trovai altri frati in angustie, perch\u00e9 la comunit\u00e0 li accusava di essere spirituali della mia setta... cos\u00ec si esprimevano. Mi adoperai in loro favore, ottenendo che potessero seguire il mio esempio. E due, Salvatore e Remigio, ne ho trovati proprio qui, quando vi arrivai l'anno scorso. Salvatore... Davvero, pare una bestia. Ma \u00e8 servizievole.\"\n\nGuglielmo esit\u00f2 un istante. \"L'ho sentito dire penitenziagite.\"\nUbertino tacque. Mosse una mano come per scacciare un pensiero molesto. \"No, non credo. Sai come sono questi fratelli laici. Gente di campagna, che hanno udito forse qualche predicatore vagante, e non sanno cosa si dicono. A Salvatore avrei altro da rimproverare, \u00e8 una bestia ghiotta e lussuriosa. Ma nulla, nulla contro l'ortodossia. No, il male dell'abbazia \u00e8 un altro, cercalo in chi sa troppo, non in chi non sa nulla. Non costruire un castello di sospetti su una parola.\"\n\"Non lo farei mai,\" rispose Guglielmo. \"Ho smesso di fare l'inquisitore proprio per non fare questo. Per\u00f2 mi piace ascoltare anche le parole, e poi ci penso su.\"\n\"Tu pensi troppo. Ragazzo,\" disse rivolgendosi a me, \"non trarre troppi cattivi esempi dal tuo maestro. L'unica cosa a cui si deve pensare, e me ne rendo conto alla fine della mia vita, \u00e8 la morte. Mors est quies viatoris - finis est omnis laboris. Lasciatemi pregare.\""
        },
        {
            "page_number": 57,
            "markdown": "# Primo giorno \n\n## Verso nona\n\nDove Guglielmo ha un dialogo dottissimo con\nSeverino erborista\n\nRipercorremmo la navata centrale e uscimmo dal portale da cui eravamo entrati. Avevo ancora le parole di Ubertino, tutte, che mi ronzavano nella testa.\n\"E' un uomo... strano,\" ardii dire a Guglielmo.\n\"E', o \u00e8 stato, per molti aspetti, un grande uomo. Ma proprio per questo \u00e8 strano. Sono solo gli uomini piccoli che sembrano normali. Ubertino avrebbe potuto diventare uno degli eretici che ha contribuito a fare bruciare, o un cardinale di santa romana chiesa. E' andato vicinissimo a entrambe le perversioni. Quando parlo con Ubertino ho l'impressione che l'inferno sia il paradiso guardato dall'altra parte.\"\n\nNon capii cosa volesse dire: \"Da che parte?\" domandai.\n\"Eh gi\u00e0,\" ammise Guglielmo, \"si tratta di sapere se ci sono delle parti e se c'\u00e8 un tutto. Ma non darmi ascolto. E non guardare pi\u00f9 quel portale,\" disse colpendomi lievemente sulla nuca mentre mi rigiravo attirato dalle sculture che avevo visto all'entrata. \"Per quest'oggi ti hanno spaventato abbastanza. Tutti.\"\n\nMentre mi rivoltavo verso l'uscita, vidi davanti a me un altro monaco. Poteva avere la stessa et\u00e0 di Guglielmo. Ci sorrise e ci salut\u00f2 urbanamente. Disse che era Severino da Sant'Emmerano, ed era il padre erborista, che aveva cura dei balnea, dell'ospedale, e degli orti, e che si metteva al nostro servizio se avessimo voluto orientarci meglio nel recinto dell'abbazia.\n\nGuglielmo lo ringrazi\u00f2 e disse che aveva gi\u00e0 notato, entrando, il bellissimo orto, che gli pareva contenere non solo erbe commestibili, ma anche piante medicinali, per quanto si poteva vedere attraverso la neve.\n\"D'estate o di primavera, con la variet\u00e0 delle sue erbe, e ciascuna adornata dei suoi fiori, questo orto canta meglio le lodi del Creatore,\" disse Severino a mo' di scusa. \"Ma anche in questa stagione l'occhio dell'erborista vede attraverso i rami secchi le piante che verranno e pu\u00f2 dirti che quest'orto \u00e8 pi\u00f9 ricco di quanto mai lo fu un erbario, e pi\u00f9 variopinto, per quanto bellissime siano le miniature di quello. E poi anche in inverno crescono le erbe buone, e altre ne tengo raccolte e pronte nei vasi che ho in laboratorio. Cos\u00ec con le radici dell'acetosella si curano i catarri, e con decotto di radici di althea si fanno impacchi per le malattie della pelle, con la lappa si cicatrizzano gli eczemi, triturando e macinando il rizoma della bistorta si curano le diarree e alcuni mali delle donne, la lippia \u00e8 un buon digestivo, la farfara va bene per la tosse, e abbiamo della buona genziana per digerire, e della glycyrrhiza, e del ginepro per farne un buon infuso, il sambuco da farne con la corteccia un decotto per"
        },
        {
            "page_number": 58,
            "markdown": "il fegato, la saponaria da macerarne le radici in acqua fredda, per il catarro, e la valeriana di cui certo conoscete le virt\u00f9.\"\n\"Avete erbe diverse e buone per climi diversi. Come mai?\"\n\"Per un lato lo devo alla misericordia del Signore, che ha posto il nostro altopiano a cavallo di una catena che vede a meridione il mare, e ne riceve i venti caldi, e a settentrione la montagna pi\u00f9 alta di cui riceve i balsami silvestri. E per un lato lo devo all'abito dell'arte, che ho indegnamente acquisito per volont\u00e0 dei miei maestri. Certe piante crescono anche in clima avverso se ne curi il terreno circostante, e il nutrimento, e la crescita.\"\n\"Ma avete anche piante buone solo per mangiare?\" domandai.\n\"Mio giovane puledro affamato, non ci sono piante buone per il cibo che non siano anche per la cura, purch\u00e9 prese in giusta misura. Solo l'eccesso le rende causa di malattia. Prendi la zucca. E' di natura fredda e umida e mitiga la sete, ma a mangiarla guasta ti provoca diarrea e devi restringere le tue viscere con un impasto di salamoia e senape. E le cipolle? Calde e umide, poche potenziano il coito, naturalmente per coloro che non han pronunciato i nostri voti, troppe ti dan pesantezza di capo e van combattute con latte e aceto. Buona ragione,\" aggiunse con malizia, \"perch\u00e9 un giovane monaco ne mangi sempre con parsimonia. Mangia invece aglio. Caldo e secco, \u00e8 buono contro i veleni. Ma non esagerare, fa espellere troppi umori dal cervello. I fagioli invece producono urina e ingrassano, due cose molto buone. Ma danno cattivi sogni. Molto meno per\u00f2 di certe altre erbe, perch\u00e9 ve ne sono anche che provocano cattive visioni.\"\n\"Quali?\" domandai.\n\"Eh, eh, il nostro novizio vuole sapere troppo. Queste sono cose che deve sapere solo l'erborista, se no qualsiasi sconsiderato potrebbe andare in giro a somministrar visioni, ovvero a mentire con le erbe.\"\n\"Ma basta un poco d'urtica,\" disse allora Guglielmo, \"o la roybra, o l'olieribus, e si \u00e8 protetti contro le visioni. Spero che voi abbiate di queste buone erbe.\"\n\nSeverino guard\u00f2 il maestro di sottecchi: \"Ti interessi di erboristeria?\"\n\"Molto poco,\" disse modestamente Guglielmo, \"una volta ebbi tra le mani il Theatrum Sanitatis di Ububchasym de Baldach...\"\n\"Abul Asan al Muchtar ibn Botlan.\"\n\"O Ellucasim Elimittar, come vuoi tu. Mi chiedo se se ne potr\u00e0 trovare una copia qui.\"\n\"E delle pi\u00f9 belle, con molte immagini di preziosa fattura.\"\n\"Sia lode al cielo. E il De virtutibus herbarum del Platearius?\"\n\"Anche quello, e il De plantis e il De vegetalibus di Aristotele tradotto da Alfredo di Sareshel.\"\n\"Ho sentito dire che non sia veramente di Aristotele,\" osserv\u00f2 Guglielmo, \"come non era di Aristotele, si scopr\u00ec, il De causis.\"\n\"In ogni caso \u00e8 un grande libro,\" osserv\u00f2 Severino, e il mio maestro ne convenne con molto fervore senza chiedere se l'erborista parlasse del De vegetalibus o del De causis, due opere che non conoscevo ma che da quella conversazione conclusi essere grandissime entrambe."
        },
        {
            "page_number": 59,
            "markdown": "\"Sar\u00f2 lieto,\" concluse Severino, \"di avere con te qualche onesta conversazione sulle erbe.\"\n\"Io pi\u00f9 di te,\" disse Guglielmo, \"ma non violeremo la regola del silenzio, che mi pare viga nel vostro ordine?\"\n\"La regola,\" disse Severino, \"si \u00e8 adattata nei secoli alle esigenze delle diverse comunit\u00e0. La regola prevedeva la lectio divina ma non lo studio: eppure sai quanto il nostro ordine abbia sviluppato la ricerca sulle cose divine e sulle cose umane. Ancora, la regola prevede il dormitorio comune, ma talora \u00e8 giusto, come da noi, che i monaci abbiano possibilit\u00e0 di riflessione anche durante la notte, e cos\u00ec ciascuno di essi ha la propria cella. La regola \u00e8 molto severa riguardo al silenzio, e anche da noi non solo il monaco che fa opere manuali ma anche colui che scrive o che legge non deve conversare coi suoi fratelli. Ma l'abbazia \u00e8 anzitutto una comunit\u00e0 di studiosi e spesso \u00e8 utile che i monaci si scambino i tesori di dottrina che accumulano. Ogni conversazione che riguardi i nostri studi \u00e8 ritenuta legittima e profittevole, purch\u00e9 non si svolga in refettorio o durante le ore degli uffici sacri.\"\n\"Hai avuto occasione di parlare molto con Adelmo da Otranto?\" chiese bruscamente Guglielmo.\n\nSeverino non parve sorpreso: \"Vedo che l'Abate ti ha gi\u00e0 parlato,\" disse. \"No. Con lui non mi intrattenevo sovente. Passava il tempo a miniare. L'ho udito talora discutere con altri monaci, Venanzio da Salvemec, o Jorge da Burgos, sulla natura del suo lavoro. E poi io non passo la giornata nello scriptorium, ma nel mio laboratorio,\" e accenn\u00f2 all'edificio dell'ospedale.\n\"Capisco,\" disse Guglielmo. \"Dunque non sai se Adelmo avesse avuto visioni.\"\n\"Visioni?\"\n\"Come quelle che procurano le tue erbe, per esempio.\"\nSeverino si irrigid\u00ec: \"Ho detto che custodisco con molta cura le erbe pericolose.\"\n\"Non dico questo,\" si affrett\u00f2 a precisare Guglielmo. \"Parlavo di visioni in genere.\"\n\"Non capisco,\" insist\u00e9 Severino.\n\"Pensavo che un monaco che si aggira di notte per l'Edificio, dove per ammissione dell'Abate possono accadere cose... tremende a chi vi entri in ore proibite, bene, dicevo, pensavo che potesse aver avuto visioni diaboliche che l'avessero spinto nel precipizio.\"\n\"Ho detto che non frequento lo scriptorium, salvo quando mi serve qualche libro, ma di solito ho i miei erbari che conservo nell'ospedale. Ti ho detto, Adelmo era molto familiare di Jorge, di Venanzio e... naturalmente, di Berengario.\"\n\nAvvertii anch'io una lieve esitazione nella voce di Severino. N\u00e9 sfugg\u00ec al mio maestro: \"Berengario? E perch\u00e9 naturalmente?\"\n\"Berengario da Arundel, l'aiuto bibliotecario. Erano coetanei, sono stati novizi insieme, era normale che avessero cose di cui parlare. Questo volevo dire.\""
        },
        {
            "page_number": 60,
            "markdown": "\"Questo dunque volevi dire,\" comment\u00f2 Guglielmo. E mi stupii che non insistesse su quel punto. Infatti cambi\u00f2 subito discorso. \"Ma forse \u00e8 ora che entriamo nell'Edificio. Ci fai da guida?\"\n\"Con piacere,\" disse Severino con un sollievo sin troppo evidente. Ci fece costeggiare l'orto e ci port\u00f2 di fronte alla facciata occidentale dell'Edificio.\n\"Dalla parte dell'orto vi \u00e8 il portale che d\u00e0 adito alla cucina,\" disse, \"ma la cucina occupa solo la met\u00e0 occidentale del primo piano, nella seconda met\u00e0 vi \u00e8 il refettorio. E dalla porta meridionale, a cui si arriva passando dietro il coro della chiesa, vi sono due altri portali che recano e alla cucina e al refettorio. Ma entriamo pure di qui, perch\u00e9 dalla cucina potremo poi passare dall'interno al refettorio.\"\n\nCome entrai nella vasta cucina mi avvidi che l'Edificio generava al suo interno, e per tutta la sua altezza, una corte ottagonale; come compresi dopo si trattava di una sorta di gran pozzo, privo di accessi, su cui si aprivano a ogni piano ampie finestre, come quelle che davano verso l'esterno. La cucina era un immenso androne pieno di fumo, dove gi\u00e0 molti famigli si affrettavano a disporre i cibi per la cena. Su un grande tavolo due di essi preparavano un pasticcio di verdura, orzo, avena e segale, tagliuzzando rape, crescione, rapanelli e carote. Accanto, un altro dei cuochi aveva appena finito di cuocere alcuni pesci in una miscela di vino e acqua, e li stava ricoprendo con una salsa composta di salvia, prezzemolo, timo, aglio, pepe e sale.\n\nIn corrispondenza al torrione occidentale si apriva un enorme forno per il pane che gi\u00e0 balenava di fiamme rossastre. Nel torrione meridionale, un immenso camino su cui bollivano dei pentoloni e giravano degli spiedi. Dalla porta che dava sull'aia dietro la chiesa entravano in quel momento i porcai portando le carni dei maiali scannati. Uscimmo anzi da quella porta e ci trovammo sull'aia, nella estremit\u00e0 orientale del pianoro, a ridosso delle mura, dove sorgevano molte costruzioni. Severino mi spieg\u00f2 che la prima era l'insieme degli stabbi, poi sorgevano le stalle dei cavalli, poi quelle dei buoi, e i pollai, e il recinto coperto delle pecore. Davanti agli stabbi i porcai rimestavano in una gran giara il sangue dei porci appena sgozzati, affinch\u00e9 non si coagulasse. Se veniva rimestato bene e subito avrebbe poi resistito per i prossimi giorni, grazie al clima rigido, e infine se ne sarebbero fatti sanguinacci.\n\nRientrammo nell'Edificio e gettammo appena una occhiata al refettorio, che attraversammo per portarci verso il torrione orientale. Dei due torrioni, in cui si allargava il refettorio, il settentrionale ospitava un camino, l'altro una scala a forma di chiocciola che menava allo scriptorium, e cio\u00e8 al secondo piano. Di l\u00ec i monaci si recavano ogni giorno al lavoro, oppure da due scale, meno agevoli ma ben riscaldate, che salivano a spirale dietro al camino e al forno della cucina.\n\nGuglielmo chiese se avremmo trovato qualcuno nello scriptorium anche se era domenica. Severino sorrise e disse che il lavoro, per il monaco benedettino, \u00e8 preghiera. La domenica gli uffici duravano pi\u00f9 a lungo, ma i monaci addetti ai libri passavano ugualmente alcune ore lass\u00f9, di solito impiegate in fruttiferi scambi di osservazioni dotte, consigli, riflessioni sulle sacre scritture."
        },
        {
            "page_number": 61,
            "markdown": "# Primo giorno \n\n## Dopo nona\n\nDove si visita lo scriptorium e si conoscono molti studiosi, copisti e rubricatori nonch\u00e9 un vegliardo cieco che attende\nl'Anticristo\n\nMentre salivamo vidi che il mio maestro osservava le finestre che davano luce alla scala. Stavo probabilmente diventando abile come lui, perch\u00e9 mi avvidi subito che la loro disposizione difficilmente avrebbe consentito a qualcuno di raggiungerle. D'altra parte neppure le finestre che si aprivano nel refettorio (le uniche che dal primo piano dessero sullo strapiombo) parevano facilmente raggiungibili, dato che sotto di esse non vi erano mobili di sorta.\n\nArrivati al sommo della scala entrammo, per il torrione settentrionale, allo scriptorium e quivi non potei trattenere un grido di ammirazione. Il secondo piano non era bipartito come quello inferiore e si offriva quindi ai miei sguardi in tutta la sua spaziosa immensit\u00e0. Le volte, curve e non troppo alte (meno che in una chiesa, pi\u00f9 tuttavia che in ogni altra sala capitolare che mai vidi), sostenute da robusti pilastri, racchiudevano uno spazio soffuso di bellissima luce, perch\u00e9 tre enormi finestre si aprivano su ciascun lato maggiore, mentre cinque finestre minori traforavano ciascuno dei cinque lati esterni di ciascun torrione; otto finestre alte e strette, infine, lasciavano che la luce entrasse anche dal pozzo ottagonale interno.\n\nL'abbondanza di finestre faceva s\u00ec ch\u00e9 la gran sala fosse allietata da una luce continua e diffusa, anche se si era in un pomeriggio d'inverno. Le vetrate non erano colorate come quelle delle chiese, e i pionbi di riunione fissavano riquadri di vetro incolore, perch\u00e9 la luce entrasse nel modo pi\u00f9 puro possibile, non modulata dall'arte umana, e servisse al suo scopo, che era di illuminare il lavoro della lettura e della scrittura. Vidi altre volte e in altri luoghi molti scriptoria, ma nessuno in cui cos\u00ec luminosamente rifulgesse, nelle colate di luce fisica che facevano risplendere l'ambiente, lo stesso principio spirituale che la luce incarna, la claritas, fonte di ogni bellezza e sapienza, attributo inscindibile di quella proporzione che la sala manifestava. Perch\u00e9 tre cose concorrono a creare la bellezza: anzitutto l'integrit\u00e0 o perfezione, e per questo reputiamo brutte le cose incomplete; poi la debita proporzione ovvero la consonanza; e infine la clarit\u00e0 e la luce, e infatti chiamiamo belle le cose di colore nitido. E siccome la visione del bello comporta la pace, e per il nostro appetito \u00e8 la stessa cosa acquetarsi nella pace, nel bene o nel bello, mi sentii pervaso di grande consolazione e pensai quanto dovesse essere piacevole lavorare in quel luogo.\n\nQuale apparve ai miei occhi, in quell'ora meridiana, esso mi sembr\u00f2 un gioioso opificio di sapienza. Vidi poi in seguito a San Gallo uno scriptorium di simili proporzioni, separato dalla biblioteca (in altri luoghi i monaci lavoravano nel luogo"
        },
        {
            "page_number": 62,
            "markdown": "stesso dove erano custoditi i libri), ma non come questo bellamente disposto. Antiquarii, librarii, rubricatori e studiosi stavano seduti ciascuno al proprio tavolo, un tavolo sotto ciascuna delle finestre. E siccome le finestre erano quaranta (numero veramente perfetto dovuto alla decuplicazione del quadragono, come se i dieci comandamenti fossero stati magnificati dalle quattro virt\u00f9 cardinali) quaranta monaci avrebbero potuto lavorare all'unisono, anche se in quel momento erano appena una trentina. Severino ci spieg\u00f2 che i monaci che lavoravano allo scriptorium erano dispensati dagli uffici di terza, sesta e nona per non dover interrompere il loro lavoro nelle ore di luce, e arrestavano le loro attivit\u00e0 solo al tramonto, per vespro.\n\nI posti pi\u00f9 luminosi erano riservati agli antiquarii, gli alluminatori pi\u00f9 esperti, ai rubricatori e ai copisti. Ogni tavolo aveva tutto quanto servisse per miniare e copiare: corni da inchiostro, penne fini che alcuni monaci stavano affinando con un coltello sottile, pietrapomice per rendere liscia la pergamena, regoli per tracciare le linee su cui si sarebbe distesa la scrittura. Accanto a ogni scriba, o al culmine del piano inclinato di ogni tavolo, stava un leggio, su cui posava il codice da copiare, la pagina coperta da mascherine che inquadravano la linea che in quel momento veniva trascritta. E alcuni avevano inchiostri d'oro e di altri colori. Altri invece stavano solo leggendo libri, e trascrivevano appunti su loro privati quaderni o tavolette.\n\nNon ebbi peraltro il tempo di osservare il loro lavoro, perch\u00e9 ci venne incontro il bibliotecario, che gi\u00e0 sapevamo essere Malachia da Hildesheim. Il suo volto cercava di atteggiarsi a una espressione di benvenuto, ma non potei trattenermi dal fremere di fronte a una cos\u00ec singolare fisionomia. La sua figura era alta e, bench\u00e9 estremamente magra, le sue membra erano grandi e sgraziate. Come procedeva a grandi passi, avvolto nelle nere vesti dell'ordine, v'era qualcosa di inquietante nel suo aspetto. Il cappuccio, che venendo di fuori aveva ancora levato, gettava un'ombra sul pallore del suo volto e conferiva un non so che di doloroso ai suoi grandi occhi melanconici. Vi erano nella sua fisionomia come le tracce di molte passioni che la volont\u00e0 aveva disciplinato ma che sembravano aver fissato quei lineamenti che ora avevano cessato di animare. Mestizia e severit\u00e0 predominavano nelle linee del suo volto e i suoi occhi erano cos\u00ec intensi che a un solo sguardo potevano penetrare il cuore di chi gli parlava, e leggergli i segreti pensieri, cos\u00ec che difficilmente si poteva tollerare la loro indagine e si era tentati di non incontrarli una seconda volta.\n\nIl bibliotecario ci present\u00f2 a molti dei monaci che stavano in quel momento al lavoro. Di ciascuno Malachia ci disse anche il lavoro che stava compiendo e di tutti ammirai la profonda devozione al sapere e allo studio della parola divina. Conobbi cos\u00ec Venanzio da Salvemec, traduttore dal greco e dall'arabo, devoto di quell'Aristotele che certamente fu il pi\u00f9 saggio di tutti gli uomini. Bencio da Upsala, un giovane monaco scandinavo che si occupava di retorica. Berengario da Arundel, l'aiuto del bibliotecario. Aymaro da Alessandria, che stava ricopiando opere che solo per pochi mesi sarebbero state in prestito alla biblioteca, e poi un gruppo di miniatori di vari paesi, Patrizio da Clonmacnois, Rabano da Toledo, Magnus da Iona, Waldo da Hereford.\n\nL'elenco potrebbe certo continuare e nulla vi \u00e8 di pi\u00f9 meraviglioso dell'elenco, strumento di mirabili ipotiposi. Ma devo venire all'argomento delle nostre"
        },
        {
            "page_number": 63,
            "markdown": "discussioni, dal quale emersero molte indicazioni utili per capire la sottile inquietudine che aleggiava tra i monaci, e un non so che di inespresso che gravava su tutti i loro discorsi.\n\nIl mio maestro inizi\u00f2 a discorrere con Malachia lodando la bellezza e l'operosit\u00e0 dello scriptorium e chiedendogli notizie sull'andamento del lavoro che ivi si compiva perch\u00e9, disse con molta accortezza, aveva udito parlare ovunque di quella biblioteca e avrebbe voluto esaminare molti dei libri. Malachia gli spieg\u00f2 quello che gi\u00e0 l'Abate aveva detto, che il monaco chiedeva al bibliotecario l'opera da consultare e questi sarebbe andato a reperirla nella biblioteca superiore, se la richiesta fosse stata giusta e pia. Guglielmo domand\u00f2 come poteva conoscere il nome dei libri custoditi negli armaria soprastanti, e Malachia gli mostr\u00f2, fissato da una catenella d'oro al suo tavolo, un voluminoso codice coperto di elenchi fittissimi.\n\nGuglielmo infil\u00f2 le mani nel saio, dove esso si apriva sul petto a formare una sacca, e ne trasse un oggetto che gi\u00e0 gli avevo visto tra le mani, e sul volto, nel corso del viaggio. Era una forcella, costruita cos\u00ec da potere stare sul naso di un uomo (e meglio ancora sul suo, cos\u00ec prominente e aquilino) come un cavaliere sta in groppa al suo cavallo o come un uccello su un trespolo. E ai due lati della forcella, in modo da corrispondere agli occhi, si espandevano due cerchi ovali di metallo, che rinserravano due mandorle di vetro spesse come fondi di bicchiere. Con quelli sugli occhi Guglielmo, di preferenza, leggeva, e diceva di vedere meglio di quanto natura lo avesse dotato, o di quanto l'et\u00e0 sua avanzata, specie quando declinava la luce del giorno, gli consentisse. N\u00e9 gli servivano per vedere da lontano, che anzi aveva l'occhio acutissimo, ma per vedere da vicino. Con quelli egli poteva leggere manoscritti vergati in lettere sottilissime, che quasi faticavo anch'io a decifrare. Mi aveva spiegato che, giunto che fosse l'uomo oltre la met\u00e0 della vita, anche se la sua vista era stata sempre ottima, l'occhio si induriva e riluttava ad adattar la pupilla, cos\u00ec che molti sapienti erano come morti alla lettura e alla scrittura dopo la loro cinquantesima primavera. Grave iattura per uomini che avrebbero potuto dare il meglio della loro intelligenza per molti anni ancora. Per cui si doveva lodare il Signore che qualcuno avesse scoperto e fabbricato quello strumento. E me lo diceva per sostenere le idee del suo Ruggiero Bacone, quando diceva che lo scopo della sapienza era anche prolungare la vita umana.\n\nGli altri monaci guardarono Guglielmo con molta curiosit\u00e0, ma non ardirono porgli domande. E io mi avvidi che, anche in un luogo cos\u00ec gelosamente e orgogliosamente dedicato alla lettura e alla scrittura, quel mirabile strumento non era ancora penetrato. E mi sentii fiero di essere al seguito di un uomo che aveva qualcosa con cui stupire altri uomini famosi nel mondo per la loro saggezza.\n\nCon quegli oggetti sugli occhi, Guglielmo si chin\u00f2 sugli elenchi stilati nel codice. Guardai anch'io, e scoprimmo titoli di libri mai uditi, e altri di celeberrimi, che la biblioteca possedeva.\n\"De pentagono Salomonis, Ars loquendi et intelligendi in lingua hebraica, De rebus metallicis di Ruggero da Hereford, Algebra di AlKuwarizmi, resa in latino da Roberto Anglico, le Puniche di Silio Italico, i Gesta francorum, De laudibus sanctae crucis di Rabano Mauro, e Flavii Claudii Giordani de aetate mundi et hominis"
        },
        {
            "page_number": 64,
            "markdown": "reservatis singulis litteris per singulos libros ab A usque ad Z,\" lesse il mio maestro. \"Splendide opere. Ma in che ordine sono registrate?\" Cit\u00f2 da un testo che non conoscevo ma che era certo familiare a Malachia: \u00ab\u00abHabeat Librarius et registrum omnium librorum ordinatum secundum facultates et auctores, reponeatque eos separatim et ordinate cum signaturis per scripturam applicatis.\u00bb Come fate a conoscere il luogo di ciascun libro?\u00bb\n\nMalachia gli mostr\u00f2 delle annotazioni che fiancheggiavano ciascun titolo. Lessi: iii, IV gradus, V in prima graecorum; ii, V gradus, VII in tertia anglorum, e cos\u00ec via. Capii che il primo numero indicava la posizione del libro nello scaffale o gradus, indicato dal secondo numero, l'armadio essendo indicato dal terzo numero, e capii pure che le altre espressioni designavano una stanza o corridoio della biblioteca, e ardii chiedere maggiori notizie su queste ultime distinctiones. Malachia mi guard\u00f2 severamente: \"Forse non sapete, o avete dimenticato, che l'accesso alla biblioteca \u00e8 consentito solo al bibliotecario. E dunque \u00e8 giusto e sufficiente che solo il bibliotecario sappia decifrare queste cose.\"\n\"Ma in che ordine sono riportati i libri in questo elenco?\" chiese Guglielmo. \"Non per argomenti, mi pare.\" Non accenn\u00f2 a un ordine per autori che seguisse la stessa sequenza delle lettere dell'alfabeto, perch\u00e9 \u00e8 accorgimento che ho visto messo in opera solo negli ultimi anni, e allora si usava poco.\n\"La biblioteca affonda la sua origine nel profondo dei tempi,\" disse Malachia, \"e i libri sono registrati secondo l'ordine delle acquisizioni, delle donazioni, del loro ingresso nelle nostre mura.\"\n\"Difficili da trovare,\" osserv\u00f2 Guglielmo.\n\"Basta che il bibliotecario li conosca a memoria e sappia per ogni libro il tempo in cui arriv\u00f2. Quanto agli altri moraci possono fidarsi della sua memoria,\" e pareva parlasse di un altro che non fosse lui stesso; e compresi che egli parlava della funzione che in quel momento indegnamente ricopriva, ma che era stata ricoperta da cento altri, ormai scomparsi, che si erano tramandati l'un l'altro il loro sapere.\n\"Ho capito,\" disse Guglielmo. \"Se io dunque cercassi qualcosa, senza sapere cosa, sul pentagono di Salomone, voi sapreste indicarmi che esiste il libro di cui ho appena letto il titolo, e potreste individuarne la posizione al piano superiore.\"\n\"Se voi doveste veramente apprendere qualcosa sul pentagono di Salomone,\" disse Malachia. \"Ma ecco un libro per darvi il quale preferirei prima chiedere il consiglio dell'Abate.\"\n\"Ho saputo che uno dei vostri miniatori pi\u00f9 valenti,\" disse allora Guglielmo, \"\u00e8 scomparso di recente. L'Abate mi ha molto parlato della sua arte. Potrei vedere i codici che miniava?\"\n\"Adelmo da Otranto,\" disse Malachia guardando Guglielmo con diffidenza, \"lavorava, a causa della sua giovane et\u00e0, solo sui marginalia. Aveva una immaginazione molto vivace e da cose note sapeva comporre cose ignote e sorprendenti, come chi unisse un corpo umano a una cervice equina. Ma ecco laggi\u00f9 i suoi libri. Nessuno ha ancora toccato il suo tavolo.\"\n\nCi appressammo a quello che era stato il posto di lavoro di Adelmo, dove giacevano ancora i fogli di un salterio riccamente miniati. Erano folia di vellum"
        },
        {
            "page_number": 65,
            "markdown": "finissimo - regina tra le pergamene - e l'ultimo era ancora fissato al tavolo. Appena sfregato con pietrapomice e ammorbidito col gesso, era stato reso liscio con la plana e, dai minuscoli fori prodotti ai lati con uno stilo sottile, erano state tracciate tutte le linee che dovevano guidare la mano dell'artista. La prima met\u00e0 era stata gi\u00e0 ricoperta di scrittura e il monaco aveva iniziato ad abbozzarvi le figure ai margini. Gi\u00e0 finiti erano invece gli altri fogli, e guardandoli n\u00e9 io n\u00e9 Guglielmo riuscimmo a trattenere un grido di ammirazione. Si trattava di un salterio ai margini del quale si delineava un mondo rovesciato rispetto a quello cui ci hanno abituati i nostri sensi. Come se al limine di un discorso che per definizione \u00e8 il discorso della verit\u00e0, si svolgesse profondamente legato a quello, per mirabili allusioni in aenigmate, un discorso menzognero su un universo posto a testa in gi\u00f9, dove i cani fuggono davanti alla lepre e i cervi cacciano il leone. Piccole teste a zampa d'uccello, animali con mani umane sulle terga, teste chiomate dalle quali spuntavano piedi, dragoni zebrati, quadrupedi dal collo serpentino che si allacciava in mille nodi inestricabili, scimmie dalle corna cervine, sirene a forma di volatile con ali membranose sul dorso, uomini senza braccia con altri corpi umani che spuntavano loro sulla schiena a mo' di gobba, e figure con la bocca dentata sul ventre, umani con la testa equina ed equini con gambe umane, pesci con ali d'uccello e uccelli con coda di pesce, mostri a corpo unico e doppia testa o testa unica e corpo doppio, vacche a coda di gallo dalle ali di farfalla, donne dal capo squamato come il dorso di un pesce, chimere bicefale interallacciate con libellule dal muso di lucertola, centauri, dragoni, elefanti, manticore, sciapodi sdraiati su rami d'albero, grifoni dalla cui coda si generava un arciere in assetto di guerra, creature diaboliche dal collo senza fine, sequenze di animali antropomorfi e di nani zoomorfi si associavano, talora sulla stessa pagina, a scene di vita campestre dove vedevi rappresentata, con vivacit\u00e0 impressionante, s\u00ec che avresti creduto che le figure fossero vive, tutta la vita dei campi, aratori, raccoglitori di frutti, mietitori, filatrici, seminatori accanto a volpi e faine armate di balestre che scalavano una citt\u00e0 turrita difesa da scimmie. Qua una lettera iniziale si piegava a L e nella parte inferiore generava un dragone, l\u00e0 una grande V che dava inizio alla parola \"verba\" produceva come naturale viticchio del suo tronco una serpe dalle mille volute, a sua volta generante altre serpi quali pampini e corimbi.\n\nAccanto al salterio v'era, evidentemente terminato da poco, uno squisito libro d'ore, dalle dimensioni incredibilmente piccole, s\u00ec che avresti potuto tenerlo nel palmo della mano. Esigua la scrittura, le miniature marginali erano a malapena visibili a prima vista e chiedevano che l'occhio le esaminasse da vicino per apparire in tutta la loro bellezza (e ti chiedevi con quale strumento sovrumano il miniatore le avesse tracciate per ottenere effetti di tanta vivacit\u00e0 in uno spazio cos\u00ec ridotto). Gli interi margini del libro erano invasi da minuscole figure che si generavano, quasi per naturale espansione, dalle volute terminali delle lettere splendidamente tracciate: sirene marine, cervi in fuga, chimere, torsi umani senza braccia che fuoriuscivano come lombrichi dal corpo stesso dei versetti. In un punto, quasi a continuare i tre \"Sanctus Sanctus, Sanctus\" ripetuti su tre linee diverse, vedevi tre figure belluine dalle teste umane, di cui due si piegavano l'una verso il basso e l'altra verso l'alto per unirsi in un bacio che non avresti esitato a definire inverecondo se non fossi stato"
        },
        {
            "page_number": 66,
            "markdown": "persuaso che, anche se non perspicuo, un profondo significato spirituale doveva certamente giustificare quella raffigurazione in quel punto.\n\nIo seguivo quelle pagine combattuto tra l'ammirazione muta e il riso, perch\u00e9 le figure inclinavano necessariamente all'ilarit\u00e0, bench\u00e9 commentassero pagine sante. E frate Guglielmo le esaminava sorridendo, e comment\u00f2: \"Babewyn, cos\u00ec li chiamano nelle mie isole.\"\n\"Babouins, come li chiamano nelle Gallie,\" disse Malachia. \"E infatti Adelmo ha appreso la sua arte nel vostro paese, bench\u00e9 dopo abbia studiato anche in Francia. Babbuini, ovvero scimmie dell'Africa. Figure di un mondo rovesciato, dove le case sorgono sulla punta di una guglia e la terra sta sopra il cielo.\"\n\nIo mi ricordai di alcuni versi che avevo udito nel vernacolo delle mie terre e non potei trattenermi dal pronunciarli:\n\nAller Wnder si geswigen, das herde himel h\u00e2t \u00fcberstigen, daz sult is v\u00fcr ein Wunder Wigen.\nE Malachia continu\u00f2, citando dallo stesso testo:\nErd ob un himel unter das sult ir h\u00e2n besunder V\u00fcr aller Wunder ein Wunder.\n\"Bravo Adso,\" continu\u00f2 il bibliotecario, \"effettivamente queste immagini ci parlano di quella regione dove si arriva cavalcando un'oca blu, dove si trovano sparvieri che pescano dei pesci in un ruscello, orsi che inseguono falconi nel cielo, gamberi che volano con le colombe e tre giganti presi in trappola e morsicati da un gallo.\"\n\nE un pallido sorriso illumin\u00f2 le sue labbra. Allora gli altri monaci, che avevano seguito la conversazione con una certa timidezza, si misero a ridere di cuore, come se avessero atteso il consenso del bibliotecario. Il quale si rabbui\u00f2, mentre gli altri seguitavano a ridere, lodando l'abilit\u00e0 del povero Adelmo e indicandosi l'un l'altro le figure pi\u00f9 inverosimili. E fu mentre tutti ancora ridevano che udimmo alle nostre spalle una voce, solenne e severa.\n\"Verba vana aut risui apta non loqui.\"\nCi voltammo. Chi aveva parlato era un monaco curvo per il peso degli anni, bianco come la neve, non dico solo il pelo, ma pure il viso, e le pupille. Mi avvidi che era cieco. La voce era ancora maestosa e le membra possenti anche se il corpo era rattrappito dal peso dell'et\u00e0. Ci fissava come se ci vedesse, e sempre anche in seguito lo vidi muoversi e parlare come se possedesse ancora il bene della vista. Ma il tono della voce era invece di chi possieda solo il dono della profezia.\n\"L'uomo venerando d'et\u00e0 e sapienza che vedete,\" disse Malachia a Guglielmo indicandogli il nuovo venuto, \"\u00e8 Jorge da Burgos. Pi\u00f9 vecchio di chiunque viva nel monastero, salvo Alinardo da Grottaferrata, egli \u00e8 colui a cui moltissimi tra i monaci affidano il carico dei loro peccati nel segreto della confessione.\" Poi, volgendosi al"
        },
        {
            "page_number": 67,
            "markdown": "vegliardo: \"Quello che sta davanti a voi \u00e8 frate Guglielmo da Baskerville, nostro ospite.\"\n\"Spero che non vi siate adirato per le mie parole,\" disse il vecchio in tono brusco. \"Ho udito persone che ridevano su cose risibili e ho ricordato loro uno dei principi della nostra regola. E come dice il salmista, se il monaco si deve astenere dai discorsi\nbuoni per il voto di silenzio, a quanto maggior ragione deve sottrarsi ai discorsi cattivi. E come ci sono discorsi cattivi ci sono immagini cattive. E sono quelle che mentono circa la forma della creazione e mostrano il mondo al contrario di ci\u00f2 che deve essere, \u00e8 sempre stato e sempre sar\u00e0 nei secoli dei secoli sino alla consunzione dei tempi. Ma voi venite da altro ordine, dove mi dicono \u00e8 vista con indulgenza anche la giocondit\u00e0 pi\u00f9 inopportuna.\" Alludeva a quanto tra i benedettini si diceva delle bizzarrie di santo Francesco di Assisi e forse anche delle bizzarrie attribuite a fraticelli e spirituali d'ogni sorta, che dell'ordine francescano erano i pi\u00f9 recenti e imbarazzanti germogli. Ma frate Guglielmo fece mostra di non raccogliere l'insinuazione.\n\"Le immagini marginali inducono sovente al sorriso, ma per fini di edificazione,\" rispose. \"Come nei sermoni per toccare l'immaginazione delle pie folle occorre inserire exempla, non di rado faceti, cos\u00ec anche il discorso delle immagini deve indulgere a queste nugae. Per ogni virt\u00f9 e per ogni peccato c'\u00e8 un esempio tratto dai bestiari, e gli animali si fanno figura del mondo umano.\"\n\"Oh s\u00ec,\" motteggi\u00f2 il vecchio, ma senza sorridere, \"ogni immagine \u00e8 buona per invogliare alla virt\u00f9, perch\u00e9 il capolavoro della creazione, messo a capo in gi\u00f9, diventi materia di riso. E cos\u00ec la parola di Dio si manifesta attraverso l'asino che suona la lira, l'allocco che ara con lo scudo, i buoi che si attaccano da soli all'aratro, i fiumi che risalgono le correnti, il mare che s'incendia, il lupo che si fa eremita! Cacciate la lepre col bue, fatevi insegnar grammatica dalle civette, che i cani morsichino le pulci, gli orbi guardino i muti e i muti domandino pane, la formica partorisca un vitello, volino i polli arrosto, le focacce crescano sui tetti, i pappagalli tengano lezione di retorica, le galline fecondino i galli, mettete il carro avanti i buoi, fate dormire il cane nel letto e tutti camminino a testa in gi\u00f9! Cosa vogliono tutte queste nugae? Un mondo inverso e opposto a quello stabilito da Dio, sotto pretesto di insegnare i precetti divini!\"\n\"Ma l'Areopagita insegna,\" disse umilmente Guglielmo, \"che Dio pu\u00f2 essere nominato solo attraverso le cose pi\u00f9 difformi. E Ugo di San Vittore ci ricordava che quanto pi\u00f9 la similitudine si fa dissimile, tanto pi\u00f9 la verit\u00e0 ci \u00e8 rivelata sotto il velame di figure orribili e indecorose, tanto meno l'immaginazione si placa nel godimento carnale ed \u00e8 obbligata a cogliere i misteri che si celano sotto la turpitudine delle immagini...\"\n\"Conosco l'argomento! E ammetto con vergogna che \u00e8 stato l'argomento principe del nostro ordine, quando gli abati cluniacensi si battevano contro i cistercensi. Ma san Bernardo aveva ragione: a poco a poco l'uomo che rappresenta mostri e portenti di natura per rivelare le cose di Dio per speculum et in aenigmate, prende gusto alla natura stessa delle mostruosit\u00e0 che crea e si diletta di quelle, e per"
        },
        {
            "page_number": 68,
            "markdown": "quelle, n\u00e9 vede pi\u00f9 che attraverso quelle. Basta che guardiate, voi che avete ancora la vista, ai capitelli del vostro chiostro,\" e accenn\u00f2 con la mano fuori dalle finestre, verso la chiesa, \"sotto gli occhi dei frati intenti alla meditazione, cosa significano quelle ridicole mostruosit\u00e0, quelle deformi formosit\u00e0 e formose difformit\u00e0? Quelle sordide scimmie? Quei leoni, quei centauri, quegli esseri semiumani, con la bocca sul ventre, un piede solo, le orecchie a vela? Quelle tigri maculate, quei guerrieri in lotta, quei cacciatori che soffiano nel corno, e quei molti corpi in una sola testa e molte teste in un solo corpo? Quadrupedi con la coda di serpente, e pesci con la testa di quadrupede, e qui un animale che davanti pare un cavallo e dietro un caprone, e l\u00e0 un equino con le corna e via via, ormai \u00e8 pi\u00f9 piacevole per il monaco leggere i marmi che non i manoscritti, e ammirare le opere dell'uomo anzich\u00e9 meditare sulla legge di Dio. Vergogna, per il desiderio dei vostri occhi e per i vostri sorrisi!\"\n\nIl gran vecchio si ferm\u00f2 ansimando. E io ammirai la vivida memoria con cui, forse cieco da tanti anni, ancora rimemorava le immagini della cui turpitudine ci parlava. Tanto che sospettai che esse lo avessero molto sedotto quando le aveva viste, se sapeva descriverle ancora con tanta passione. Ma mi \u00e8 sovente accaduto di trovare le rappresentazioni pi\u00f9 seducenti del peccato proprio nelle pagine di quegli uomini di incorruttibile virt\u00f9 che ne condannavano il fascino e gli effetti. Segno che questi uomini sono mossi da tale ardore di testimonianza della verit\u00e0 che non esitano, per amor di Dio, a conferire al male tutte le seducenze di cui si ammant\u00e0, per render meglio gli uomini edotti dei modi con cui il maligno li incanta. E di fatto le parole di Jorge mi stimolarono una gran voglia di vedere le tigri e le scimmie del chiostro, che non avevo ancora ammirato. Ma Jorge interruppe il corso dei miei pensieri perch\u00e9 riprese, con tono meno eccitato, a parlare.\n\"Nostro Signore non ha avuto bisogno di tante stoltezze per indicarci la retta via. Nulla nelle sue parabole muove al riso, o al timore. Adelmo invece, che ora piangete morto, godeva talmente delle mostruosit\u00e0 che miniava, che aveva perduto di vista le cose ultime di cui dovevano essere figura materiale. E ha percorso tutti, tutti dico,\" e la sua voce si fece solenne e minacciosa, \"i sentieri della mostruosit\u00e0. Onde Dio sa punire.\"\n\nScese un pesante silenzio sui presenti. Ard\u00ec di romperlo Venanzio da Salvemec.\n\"Venerabile Jorge,\" disse, \"la vostra virt\u00f9 vi rende ingiusto. Due giorni prima che Adelmo morisse voi eravate presente a un dotto dibattito che ebbe luogo proprio qui nello scriptorium. Adelmo si preoccupava che l'arte sua, indulgendo a rappresentazioni bizzarre e fantastiche, fosse tuttavia intesa alla gloria di Dio, strumento di conoscenza delle cose celesti. Frate Guglielmo citava poco fa l'Areopagita, sulla conoscenza per difformit\u00e0. E Adelmo cit\u00f2 quel giorno un'altra altissima autorit\u00e0, quella del dottore d'Aquino, quando disse che conviene che le cose divine siano esposte pi\u00f9 in figura di corpi vili che in figura di corpi nobili. Prima perch\u00e9 \u00e8 pi\u00f9 facilmente liberato l'animo umano dall'errore; \u00e8 chiaro infatti che certe propriet\u00e0 non possono essere attribuite alle cose divine, ci\u00f2 che sarebbe dubbio se queste fossero indicate con figure di nobili cose corporee. In secondo luogo perch\u00e9 questo modo rappresentativo pi\u00f9 si conviene alla conoscenza che di Dio abbiamo su"
        },
        {
            "page_number": 69,
            "markdown": "questa terra: egli ci si manifesta infatti pi\u00f9 in quello che non \u00e8 che in quello che \u00e8, e perci\u00f2 le similitudini di quelle cose che pi\u00f9 si allontanano da Dio ci portano a una pi\u00f9 esatta opinione di lui, perch\u00e9 cos\u00ec sappiamo che egli \u00e8 al di sopra di ci\u00f2 che diciamo e pensiamo. E in terzo luogo perch\u00e9 cos\u00ec sono meglio celate le cose di Dio alle persone indegne. Insomma, si trattava quel giorno di capire in che modo si possa scoprire la verit\u00e0 attraverso espressioni sorprendenti, e argute, ed enigmatiche. E io gli ricordai che nell'opera del grande Aristotele avevo trovato parole assai chiare a questo riguardo...\"\n\"Non ricordo,\" interruppe seccamente Jorge, \"sono molto vecchio. Non ricordo. Posso avere ecceduto in severit\u00e0. Ora \u00e8 tardi, debbo andare.\"\n\"E' strano che non ricordiate,\" insistette Venanzio, \"fu una dotta e bellissima discussione, in cui intervennero anche Bencio e Berengario. Si trattava di sapere infatti se le metafore, e i giochi di parole, e gli enigmi, che pure paiono immaginati dai poeti per puro diletto, non inducano a speculare sulle cose in modo nuovo e sorprendente, e io dicevo che anche questa \u00e8 una virt\u00f9 che si richiede al saggio... E c'era anche Malachia...\"\n\"Se il venerabile Jorge non ricorda, abbi rispetto per la sua et\u00e0 e per la stanchezza della sua mente... peraltro sempre cos\u00ec viva,\" intervenne qualcuno dei monaci che seguivano la discussione. La frase era stata pronunziata in modo agitato, almeno all'inizio, perch\u00e9 chi aveva parlato, accorgendosi che per invitare al rispetto del vecchio, di fatto ne metteva in luce una debolezza, aveva poi rallentato l'impeto del proprio intervento, finendo quasi in un sussurro di scusa. A parlare era stato Berengario da Arundel, l'aiuto bibliotecario. Era un giovane dal volto pallido, e osservandolo mi ricordai della definizione che Ubertino aveva dato di Adelmo: i suoi occhi parevano quelli di una donna lasciva. Intimidito dagli sguardi di tutti che ora si posavano su di lui, teneva le dita delle mani allacciate come chi voglia reprimere un'interna tensione.\n\nSingolare fu la reazione di Venanzio. Guard\u00f2 Berengario in modo tale che quello abbass\u00f2 gli occhi: \"Va bene fratello,\" disse, \"se la memoria \u00e8 un dono di Dio anche la capacit\u00e0 di dimenticare pu\u00f2 essere molto buona, e va rispettata. Ma la rispetto nell'anziano confratello a cui parlavo. Da te mi attendevo un ricordo pi\u00f9 vivo intorno alle cose accadute quando stavamo qui, insieme con un tuo carissimo amico...\"\n\nNon potrei dire se Venanzio avesse calcato il tono sulla parola \"carissimo\". Sta di fatto che avvertii un'atmosfera di imbarazzo tra gli astanti. Ciascuno volgeva l'occhio da una parte diversa e nessuno lo dirigeva su Berengario, che era arrossito violentemente. Intervenne subito Malachia, con autorit\u00e0: \"Venite, frate Guglielmo,\" disse, \"vi mostrer\u00f2 altri libri interessanti.\"\n\nIl gruppo si sciolse. Scorsi Berengario lanciare a Venanzio uno sguardo carico di rancore, e Venanzio rispondergli del pari, con muta sfida. Io, vedendo che il vecchio Jorge si stava allontanando, mosso da un senso di rispettosa reverenza, mi chinai a baciargli la mano. Il vecchio ricevette il bacio, pos\u00f2 la mano sul mio capo e domand\u00f2 chi fossi. Quando gli dissi il mio nome il suo volto si rischiar\u00f2."
        },
        {
            "page_number": 70,
            "markdown": "\"Porti un nome grande e bellissimo,\" disse. \"Sai chi fu Adso da Montier-enDer?\" domand\u00f2. Io, lo confesso, non lo sapevo. Cos\u00ec Jorge soggiunse: \"Fu l'autore di un libro grande e tremendo, il Libellus de Antichristo, in cui egli vide cose che sarebbero accadute, e non fu ascoltato abbastanza.\"\n\"Il libro fu scritto prima del millennio,\" disse Guglielmo, \"e quelle cose non si sono avverate...\"\n\"Per chi non ha occhi per vedere,\" disse il cieco. \"Le vie dell'Anticristo sono lente e tortuose. Egli arriva quando noi non lo prevediamo, e non perch\u00e9 il calcolo suggerito dall'apostolo fosse errato, ma perch\u00e9 noi non ne abbiamo appreso l'arte.\" Poi grid\u00f2, ad altissima voce, il volto verso la sala, facendo rimbombare le volte dello scriptorium: \"Egli sta venendo! Non perdete gli ultimi giorni ridendo sui mostriciattoli dalla pelle maculata e dalla coda ritorta! Non dissipate gli ultimi sette giorni!\""
        },
        {
            "page_number": 71,
            "markdown": "# Primo giorno <br> Vespri \n\nDove si visita il resto dell'abbazia, Guglielmo trae alcune conclusioni sulla morte di Adelmo, si parla col fratello vetraio di vetri per leggere e di fantasmi per chi vuol leggere troppo\n\nA quel punto sonarono per vespro e i monaci si accinsero a lasciare i loro tavoli. Malachia ci fece capire che anche noi dovevamo andare. Egli sarebbe rimasto con il suo aiutante, Berengario, a riordinare le cose e (cos\u00ec si espresse) a predisporre la biblioteca per la notte. Guglielmo gli chiese se avrebbe poi chiuso le porte.\n\"Non ci sono porte che difendano l'accesso allo scriptorium dalla cucina e dal refettorio, n\u00e9 alla biblioteca dallo scriptorium. Pi\u00f9 forte di alcuna porta deve essere l'interdetto dell'Abate. E i monaci debbono avvalersi e della cucina e del refettorio sino a compieta. A quel punto, a impedire che estranei o animali, per i quali l'interdetto non vale, possano entrare nell'Edificio, io stesso chiudo i portali da basso, che conducono e alle cucine e al refettorio, e da quell'ora l'Edificio rimane isolato.\"\n\nScendemmo. Mentre i monaci si avviavano verso il coro il mio maestro decise che il Signore ci avrebbe perdonato se non avessimo assistito all'ufficio divino (il Signore ebbe molto a perdonarci nei giorni seguenti!) e mi propose di camminare un poco con lui per il pianoro, affinch\u00e9 ci familiarizzassimo con il luogo.\n\nUscimmo dalle cucine, attraversammo il cimitero: v'erano pietre tombali pi\u00f9 recenti, e altre che recavano i segni del tempo, raccontando vite di monaci vissuti nei secoli passati. Le tombe erano senza nome, sormontate da croci di pietra.\n\nIl tempo si stava guastando. Si era levato un vento freddo e il cielo si faceva caliginoso. Si indovinava un sole che tramontava dietro gli orti e gi\u00e0 si faceva scuro verso oriente, dove ci dirigemmo, costeggiando il coro della chiesa e raggiungendo la parte posteriore del pianoro. Ivi, quasi a ridosso del muro di cinta, dove esso si saldava al torrione orientale dell'Edificio, c'erano gli stabbi e i porcai stavano ricoprendo la giara col sangue dei maiali. Notammo che dietro gli stabbi il muro di cinta era pi\u00f9 basso, s\u00ec che vi ci si poteva affacciare. Oltre lo strapiombo delle mura, il terreno che digradava vertiginosamente al di sotto era ricoperto di una terraglia che la neve non riusciva completamente a nascondere. Mi resi conto che si trattava del deposito dello strame, che veniva gettato da quel luogo, e discendeva sino al tornante da cui si diramava il sentiero lungo il quale si era avventurato il fuggiasco Brunello. Dico strame, perch\u00e9 si trattava di una gran frana di materia puteolente, il cui odore arrivava sino al parapetto da cui mi affacciavo; evidentemente i contadini venivano ad attingervi dal basso onde usarne per i campi. Ma alle deiezioni degli animali e degli uomini, si mescolavano altri rifiuti solidi, tutto il rifluire di materie morte che"
        },
        {
            "page_number": 72,
            "markdown": "l'abbazia espelleva dal proprio corpo, per mantenersi limpida e pura nel suo rapporto con la sommit\u00e0 del monte e col cielo.\n\nNelle stalle accanto i cavallari stavano riconducendo gli animali alla greppia. Percorremmo il cammino lungo il quale si estendevano, dalla parte del muro, le varie stalle, e a sinistra, a ridosso del coro, il dormitorio dei monaci, e poi le latrine. L\u00e0 dove il muro orientale piegava verso meridione, all'angolo della cinta, v'era l'edificio delle fucine. Gli ultimi fabbri stavano riponendo i loro attrezzi e spegnendo i mantici, per avviarsi all'ufficio divino. Guglielmo si mosse con curiosit\u00e0 verso una parte delle fucine, quasi separata dal resto del laboratorio, dove un monaco stava riponendo le proprie cose. Sul suo tavolo vi era una bellissima collezione di vetri multicolori, di piccole dimensioni, ma lastre pi\u00f9 ampie erano addossate al muro. Davanti a lui stava un reliquario ancora incompiuto, di cui esisteva solo la carcassa in argento, ma sulla quale egli stava evidentemente incastonando vetri e altre pietre, che con i suoi strumenti aveva ridotto alle dimensioni di una gemma.\n\nConoscemmo cos\u00ec Nicola da Montmondo, maestro vetraio dell'abbazia. Ci spieg\u00f2 che nella parte posteriore della fucina si soffiava anche vetro, mentre in quella anteriore, dove stavano i fabbri, si fissavano i vetri ai piombi di riunione per farne vetrate. Ma, aggiunse, la grande opera vetraria, che abbelliva la chiesa e l'Edificio, era gi\u00e0 stata compiuta almeno due secoli addietro. Ora ci si limitava a lavori minori, alla riparazione dei guasti del tempo.\n\"E con gran fatica,\" aggiunse, \"perch\u00e9 non si riesce pi\u00f9 a trovare i colori di un tempo, specie il blu che potete ancora ammirare nel coro, di una qualit\u00e0 cos\u00ec limpida, che a sole alto riversa nella navata una luce di paradiso. I vetri della parte occidentale della navata, rifatti non molto tempo fa, non sono della stessa qualit\u00e0, e lo si vede nei giorni estivi. E' inutile,\" soggiunse, \"non abbiamo pi\u00f9 la saggezza degli antichi, \u00e8 finita l'epoca dei giganti!\"\n\"Siamo nani,\" ammise Guglielmo, \"ma nani che stanno sulle spalle di quei giganti, e nella nostra pochezza riusciamo talora a vedere pi\u00f9 lontano di loro sull'orizzonte.\"\n\"Dimmi cosa facciamo meglio che essi non abbiano saputo fare!\" esclam\u00f2 Nicola. \"Se scenderai nella cripta della chiesa dove \u00e8 custodito il tesoro dell'abbazia, troverai reliquiari di una tale squisita fattura che il mostriciattolo che io sto ora miseramente costruendo,\" e accenn\u00f2 alla propria opera sul tavolo, \"ti parr\u00e0 scimmia di quelli!\"\n\"Non sta scritto che i maestri vetrai debbano continuare a costruire finestre e gli orafi reliquiari, se i maestri del passato han saputo produrne di tanto belli e destinati a durare nei secoli. Altrimenti, la terra si riempirebbe di reliquiari, in un'epoca in cui i santi da cui trar reliquie sono cos\u00ec rari,\" motteggi\u00f2 Guglielmo. \"N\u00e9 si dovranno saldare all'infinito finestre. Ma ho visto in vari paesi opere nuove fatte col vetro che ci fan pensare a un mondo di domani in cui il vetro sia non solo al servizio degli uffici divini ma anche aiuto alla debolezza dell'uomo. Ti voglio mostrare un'opera dei giorni nostri, di cui mi onoro possedere un utilissimo esemplare.\" Mise le mani nel saio e ne trasse le sue lenti che lasciarono stupito il nostro interlocutore."
        },
        {
            "page_number": 73,
            "markdown": "Nicola prese la forcella che Guglielmo gli porgeva con grande interesse: \"Oculi de vitro cum capsula!\" esclam\u00f2. \"Ne avevo udito parlare da un certo fra Giordano che conobbi a Pisa! Diceva che non erano passati vent'anni da che erano stati inventati. Ma parlai con lui pi\u00f9 di vent'anni fa.\"\n\"Credo che siano stati inventati molto prima,\" disse Guglielmo, \"ma sono di difficile fabbricazione, e ci vogliono maestri vetrai molto esperti. Costano tempo e lavoro. Dieci anni fa un paio di questi vitrei ab oculis ad legendum sono stati venduti a Bologna per sei soldi. Io ne ebbi un paio in dono da un grande maestro, Salvino degli Armati, pi\u00f9 di dieci anni fa, e li ho conservati gelosamente per tutto questo tempo, come fossero - quali ormai sono - parte del mio stesso corpo.\"\n\"Spero me li lascerai esaminare uno di questi giorni, non mi spiacerebbe produrne di simili,\" disse emozionato Nicola.\n\"Certo,\" acconsent\u00ec Guglielmo,\"ma bada che lo spessore del vetro deve cambiare a seconda dell'occhio a cui si deve adattare, e bisogna tentare molte di queste lenti per provarle sul paziente, sino a che non si trova lo spessore buono.\"\n\"Che meraviglia!\" continuava Nicola. \"Eppure molti parlerebbero di stregoneria e manipolazione diabolica...\"\n\"Puoi certo parlare per queste cose di magia,\" acconsent\u00ec Guglielmo. \"Ma vi sono due forme di magia. C'\u00e8 una magia che \u00e8 opera del diavolo e che mira alla rovina dell'uomo attraverso artifici di cui non \u00e8 lecito parlare. Ma c'\u00e8 una magia che \u00e8 opera divina, l\u00e0 dove la scienza di Dio si manifesta attraverso la scienza dell'uomo, che serve a trasformare la natura, e uno dei cui fini \u00e8 prolungare la vita stessa dell'uomo. E questa \u00e8 magia santa, a cui i sapienti dovranno sempre pi\u00f9 dedicarsi, non solo per scoprire cose nuove ma per riscoprire tanti segreti di natura che la sapienza divina aveva rivelato agli ebrei, ai greci, ad altri popoli antichi e persino oggi agli infedeli (e non ti dico quante cose meravigliose di ottica e scienza della visione vi siano nei libri degli infedeli!). E di tutte queste conoscenze una scienza cristiana dovr\u00e0 reimpossessarsi, e riprenderla ai pagani e agli infedeli tamquam ab iniustis possessoribus.\"\n\"Ma perch\u00e9 coloro che posseggono questa scienza non la comunicano a tutto il popolo di Dio?\"\n\"Perch\u00e9 non tutto il popolo di Dio \u00e8 pronto ad accettare tanti segreti, ed \u00e8 spesso accaduto che i depositari di questa scienza siano stati scambiati per maghi legati da patto col demonio, pagando con la loro vita il desiderio che avevano avuto di rendere gli altri partecipi del loro tesoro di conoscenza. Io stesso, durante processi in cui si sospettava qualcuno di commercio col demonio, ho dovuto guardarmi dall'usare queste lenti, ricorrendo a segretari volonterosi che mi leggessero le scritture di cui abbisognavo, perch\u00e9 altrimenti, in un momento in cui la presenza del diavolo era cos\u00ec invadente, e tutti ne respiravano, per cos\u00ec dire, l'odore di zolfo, io stesso sarei stato visto come amico degli inquisiti. E infine, avvertiva il grande Ruggiero Bacone, non sempre i segreti della scienza debbono andare nelle mani di tutti, ch\u00e9 alcuni potrebbero usarne per cattivi propositi. Spesso il sapiente deve far apparire come magici libri che magici non sono, ma appunto di buona scienza, per proteggerli da occhi indiscreti.\""
        },
        {
            "page_number": 74,
            "markdown": "\"Tu temi dunque che i semplici possano fare cattivo uso di questi segreti?\" chiese Nicola.\n\"Per quanto riguarda i semplici, temo solo che possano esserne terrorizzati, confondendoli con quelle opere del diavolo di cui troppo spesso parlano loro i predicatori. Vedi, mi \u00e8 accaduto di conoscere medici abilissimi che avevano distillato medicamenti capaci di guarire immantinenti una malattia. Ma costoro davano il loro unguento o infuso ai semplici accompagnandolo con parole sante e salmodiando frasi che parevano preghiere. Non perch\u00e9 queste preghiere avessero potere di guarire, ma perch\u00e9 credendo che la guarigione venisse dalle preghiere i semplici inghiottissero l'infuso o si cospargessero con l'unguento, e cos\u00ec guarissero, senza prestare troppa attenzione alla sua forza effettiva. E poi anche perch\u00e9 l'animo, bene eccitato dalla fiducia nella formula devota, si disponesse meglio all'azione corporale del medicamento. Ma spesso i tesori della scienza vanno difesi non contro i semplici bens\u00ec contro altri sapienti. Si fanno oggi macchine prodigiose, di cui un giorno ti parler\u00f2, con cui veramente si pu\u00f2 dirigere il corso della natura. Ma guai se esse cadessero nelle mani di uomini che le usassero per estendere il loro potere terreno e saziare la loro brama di possesso. Mi dicono che nel Cataio un saggio ha miscelato una polvere che pu\u00f2 produrre a contatto col fuoco, un grande rombo e una gran fiamma, distruggendo tutte le cose per braccia e braccia intorno. Mirabile artificio, se venisse usato per deviare il corso dei fiumi o frantumare la roccia l\u00e0 dove vi sia da dissodare il terreno. Ma se qualcuno la usasse per recar nocumento ai propri nemici?\"\n\"Forse sarebbe bene, se fossero nemici del popolo di Dio,\" disse devotamente Nicola.\n\"Forse,\" ammise Guglielmo. \"Ma chi \u00e8 oggi il nemico del popolo di Dio? Ludovico imperatore o Giovanni papa?\"\n\"Oh mio Signore!\" disse tutto spaventato Nicola, \"non vorrei proprio decidere da solo una cosa tanto dolorosa!\"\n\"Vedi?\" disse Guglielmo. \"Talora \u00e8 bene che certi segreti restino ancora coperti da discorsi occulti. I segreti della natura non si trasportano in pelli di capra o di pecora. Aristotele dice nel libro dei segreti che a comunicar troppi arcani della natura e dell'arte si infrange un sigillo celeste e che molti mali potrebbero seguirne. Il che non vuol dire che i segreti non debbano essere svelati, ma che compete ai sapienti decidere quando e come.\"\n\"Per cui \u00e8 bene che in luoghi come questo,\" disse Nicola, \"non tutti i libri siano alla portata di tutti.\"\n\"Questa \u00e8 un'altra storia,\" disse Guglielmo. \"Si pu\u00f2 peccare per eccesso di loquacit\u00e0 e per eccesso di reticenza. Io non volevo dire che occorre nascondere le fonti della scienza. Questo mi pare anzi un gran male. Volevo dire che, trattando di arcani da cui pu\u00f2 nascere sia il bene che il male, il sapiente ha diritto e dovere di usare un linguaggio oscuro, comprensibile solo ai suoi simili. La via della scienza \u00e8 difficile ed \u00e8 difficile distinguervi il bene dal male. E spesso i sapienti dei tempi nuovi sono solo nani sulle spalle di nani.\""
        },
        {
            "page_number": 75,
            "markdown": "L'amabile conversazione col mio maestro doveva aver posto Nicola in vena di confidenze. Pertanto ammicc\u00f2 a Guglielmo (come a dire: io e te ci intendiamo perch\u00e9 parliamo delle stesse cose) e alluse: \"Per\u00f2 laggi\u00f9,\" e accenn\u00f2 all'Edificio, \"i segreti della scienza sono ben difesi da opere di magia...\"\n\"S\u00ec?\" disse Guglielmo ostentando indifferenza. \"Porte sbarrate, divieti severi, minacce, immagino.\"\n\"Oh no, di pi\u00f9...\"\n\"Cosa per esempio?\"\n\"Ecco, io non so con esattezza, io mi occupo di vetri e non di libri, ma nell'abbazia circolano storie... strane...\"\n\"Di che genere?\"\n\"Strane. Diciamo, di un monaco che nottetempo ha voluto avventurarsi in biblioteca, per cercare qualcosa che Malachia non aveva voluto dargli, e ha visto serpenti, uomini senza testa, e uomini con due teste. Per poco non usciva pazzo dal labirinto...\"\n\"Perch\u00e9 parli di magia e non di apparizioni diaboliche?\"\n\"Perch\u00e9 anche se sono un povero maestro vetraio non sono cos\u00ec sprovveduto. Il diavolo (Dio ci salvi!) non tenta un monaco con serpenti e uomini bicefali. Se mai con visioni lascive, come coi padri del deserto. E poi, se \u00e8 male mettere mano su certi libri, perch\u00e9 il diavolo dovrebbe distogliere un monaco dal commettere il male?\"\n\"Mi sembra un buon entimema,\" ammise il mio maestro.\n\"E infine, quando aggiustavo le vetrate nell'ospedale, mi sono divertito a sfogliare alcuni dei libri di Severino. C'era un libro di segreti scritto credo da Alberto Magno; fui attratto da alcune miniature curiose, e lessi delle pagine sul modo in cui puoi ungere lo stoppino di una lampada a olio, e i suffumigi che ne provengono procurano visioni. Avrai notato, o meglio non avrai ancora notato perch\u00e9 non hai ancora passato una notte all'abbazia, che durante le ore buie il piano superiore dell'Edificio \u00e8 illuminato. Dalle vetrate, in certi punti, traspare una luce fievole. Molti si son chiesti cosa sia, e si \u00e8 parlato di fuochi fatui, o delle anime dei bibliotecari monaci trapassati che tornano a visitare il loro regno. Molti qui ci credono. Io penso che siano lampade preparate per le visioni. Sai, se prendi il grasso dell'orecchio di un cane e ne ungi uno stoppino, chi respira il fumo di quella lampada creder\u00e0 di avere una testa di cane, e se avr\u00e0 qualcuno accanto lo vedr\u00e0 con testa di cane. E c'\u00e8 un altro unguento che fa s\u00ec che coloro che girano intorno alla lampada si sentano grandi come elefanti. E con gli occhi di un pipistrello e di due pesci di cui non ricordo il nome, e il fiele di un lupo, fai uno stoppino che bruciando ti far\u00e0 vedere gli animali di cui hai preso il grasso. E con la coda di lucertola fai vedere tutte le cose intorno come d'argento, e con il grasso di un serpente nero e un frammento di lenzuolo funebre, la stanza apparir\u00e0 piena di serpenti. Io lo so. Qualcuno nella biblioteca \u00e8 molto astuto...\"\n\"Ma non potrebbero essere le anime dei bibliotecari trapassati che fanno queste magie?\"\n\nNicola ristette perplesso e inquieto: \"A questo non avevo pensato. Pu\u00f2 darsi. Dio ci protegga. E' tardi, vespro \u00e8 gi\u00e0 iniziato. Addio.\" E si diresse verso la chiesa."
        },
        {
            "page_number": 76,
            "markdown": "Proseguimmo lungo il lato sud: a destra l'albergo dei pellegrini e la sala capitolare col giardino, a sinistra i frantoi, il mulino, i granai, le cantine, la casa dei novizi. E tutti che si affrettavano verso la chiesa.\n\"Cosa pensate di quello che ha detto Nicola?\" chiesi.\n\"Non so. Nella biblioteca accade qualcosa, e non credo siano le anime dei bibliotecari trapassati...\"\n\"Perch\u00e9?\"\n\"Perch\u00e9 immagino siano stati cos\u00ec virtuosi che oggi se ne stanno nel regno dei cieli a contemplare il volto della divinit\u00e0, se questa risposta ti pu\u00f2 soddisfare. Quanto alle lampade, se ci sono le vedremo. E quanto agli unguenti di cui ci parlava il nostro vetraio, ci sono modi pi\u00f9 facili per procurare visioni, e Severino li conosce molto bene, te ne sei accorto oggi. E' certo che nell'abbazia non si vuole che si penetri la notte in biblioteca e che molti invece hanno tentato o tentano di farlo.\"\n\"E il nostro delitto ha a che fare con questa storia?\"\n\"Delitto? Pi\u00f9 ci penso e pi\u00f9 mi convinco che Adelmo si \u00e8 ucciso.\"\n\"E perch\u00e9?\"\n\"Ti ricordi stamane quando ho notato il deposito dello strame? Mentre salivamo il tornante dominato dal torrione orientale avevo notato in quel punto i segni lasciati da una frana: ovvero, una parte di terreno, pi\u00f9 o meno l\u00e0 dove si ammassa lo strame, era franata rotolando sin sotto il torrione. Ed ecco perch\u00e9 questa sera, quando abbiamo guardato dall'alto, lo strame ci \u00e8 apparso poco coperto di neve, ovvero appena coperto dall'ultima di ieri, non da quella dei giorni scorsi. Quanto al cadavere di Adelmo, l'Abate ci ha detto che era lacerato dalle rocce, e sotto il torrione orientale, appena la costruzione finisce a strapiombo, crescono pini. Le rocce sono invece proprio nel punto in cui la parete del muro finisce, formando come una sorta di gradino, e dopo inizia la calata dello strame.\"\n\"E allora?\"\n\"E allora pensa se non sia pi\u00f9... come dire?... meno dispendioso per la nostra mente pensare che Adelmo, per ragioni ancora da appurare, si sia gettato sponte sua dal parapetto del muro, sia rimbalzato sulle rocce e, morto o ferito che fosse, sia precipitato nello strame. Poi la frana, dovuta all'uragano di quella sera, ha fatto scivolare e lo strame e parte del terreno e il corpo del poveretto sotto il torrione orientale.\"\n\"Perch\u00e9 dite che \u00e8 una soluzione meno dispendiosa per la nostra mente?\"\n\"Caro Adso, non occorre moltiplicare le spiegazioni e le cause senza che se ne abbia una stretta necessit\u00e0. Se Adelmo \u00e8 caduto dal torrione orientale bisogna che sia penetrato in biblioteca, che qualcuno lo abbia colpito prima perch\u00e9 non opponesse resistenza, che abbia trovato il modo di salire con un corpo esanime sulle spalle sino alla finestra, che l'abbia aperta e abbia precipitato gi\u00f9 lo sciagurato. Con la mia ipotesi ci bastano invece Adelmo, la sua volont\u00e0, e una frana. Tutto si spiega utilizzando un minor numero di cause.\"\n\"Ma perch\u00e9 si sarebbe ucciso?\"\n\"Ma perch\u00e9 lo avrebbero ucciso? In ogni caso occorre trovare delle ragioni. E che ce ne siano mi sembra indubbio. Nell'Edificio si respira aria di reticenza, tutti ci"
        },
        {
            "page_number": 77,
            "markdown": "tacciono qualcosa. Per intanto abbiamo gi\u00e0 raccolto alcune insinuazioni, assai vaghe in verit\u00e0, su qualche strano rapporto che intercorreva tra Adelmo e Berengario. Vuol dire che terremo d'occhio l'aiuto bibliotecario.\"\n\nMentre cos\u00ec si parlava, l'ufficio dei vespri era terminato. I servi tornavano alle loro mansioni prima di ritirarsi per la cena, i monaci si avviavano al refettorio. Il cielo era ormai buio e stava iniziando a nevicare. Una neve leggera, a piccoli fiocchi soffici, che avrebbe continuato, credo, per gran parte della notte, perch\u00e9 il mattino seguente tutto il pianoro sarebbe stato coperto da una coltre candida, come dir\u00f2.\n\nIo avevo fame e accolsi con sollievo l'idea di andare a mensa."
        },
        {
            "page_number": 78,
            "markdown": "# Primo giorno \n\n## Compieta\n\nDove Guglielmo e Adso godono della lieta ospitalit\u00e0 dell'Abate e della corrucciata conversazione di Jorge\n\nIl refettorio era illuminato da grandi torce. I monaci sedevano lungo una fila di tavole, dominata dal tavolo dell'Abate, posto perpendicolarmente a essi su una vasta pedana. Dalla parte opposta un pulpito, su cui aveva gi\u00e0 preso posto il monaco che avrebbe fatto la lettura durante la cena. L'Abate ci attendeva presso una fontanella con un panno bianco per asciugarci le mani dopo il lavabo, giusta i consigli antichissimi di san Pacomio.\n\nL'Abate invit\u00f2 Guglielmo alla sua tavola e disse che per quella sera, dato che ero anch'io ospite fresco, avrei goduto dello stesso privilegio, anche se ero un novizio benedettino. I giorni seguenti, mi disse paternamente, avrei potuto sedermi a tavola coi monaci, o se il mio maestro mi avesse affidato qualche incarico, passare prima o dopo i pasti in cucina, dove i cuochi si sarebbero presi cura di me.\n\nI monaci stavano ora in piedi ai tavoli, immobili col cappuccio abbassato sul viso e le mani sotto lo scapolare. L'Abate si appress\u00f2 alla sua tavola e pronunci\u00f2 il Benedicite. Il cantore dal pulpito inton\u00f2 Edent pauperes. L'Abate diede la sua benedizione e ciascuno si sedette.\n\nLa regola del nostro fondatore prevede un desinare assai parco, ma lascia all'Abate decidere di quanto cibo abbiano effettivamente bisogno i monaci. D'altra parte ormai nelle nostre abbazie si indulge maggiormente ai piaceri della tavola. Non parlo di quelle che, purtroppo, si sono trasformate in covi di ghiottoni; ma anche quelle ispirate a criteri di penitenza e di virt\u00f9 forniscono ai monaci, intenti quasi sempre a gravosi lavori dell'intelletto, un nutrimento non molle ma robusto. D'altro canto la mensa dell'Abate \u00e8 sempre privilegiata, anche perch\u00e9 non di rado vi seggono degli ospiti di riguardo, e le abbazie sono orgogliose dei prodotti della loro terra e delle loro stalle, e della perizia dei loro cucinieri.\n\nIl pasto dei monaci si svolse in silenzio, come di costume, gli uni comunicando agli altri con il nostro consueto alfabeto delle dita. I novizi e i monaci pi\u00f9 giovani venivano serviti per primi, subito dopo che i piatti destinati a tutti erano passati dalla mensa dell'Abate.\n\nAlla tavola dell'Abate sedevano con noi Malachia, il cellario e i due monaci pi\u00f9 anziani, Jorge da Burgos, il vegliardo cieco che avevo gi\u00e0 conosciuto nello scriptorium e il vecchissimo Alinardo da Grottaferrata: quasi centenario, claudicante e d'aspetto fragile, e - mi parve - assente di spirito. Ci disse di lui l'Abate che, novizio gi\u00e0 in quella abbazia, sempre vi aveva vissuto e ne ricordava almeno ottant'anni di vicende. L'Abate ci disse queste cose sottovoce all'inizio, perch\u00e9 in seguito ci si"
        },
        {
            "page_number": 79,
            "markdown": "attenne all'uso del nostro ordine e si segu\u00ec in silenzio la lettura. Ma, come dissi, alla tavola dell'Abate ci si prendevano alcune licenze, e ci avvenne di lodare i piatti che ci furono offerti, mentre l'Abate celebrava le qualit\u00e0 del suo olio, o del suo vino. Anzi una volta, mescendoci da bere, ci ricord\u00f2 quei brani della regola in cui il santo fondatore aveva osservato che certo il vino non conviene ai monaci, ma poich\u00e9 non si possono persuadere i monaci dei tempi nostri a non bere, che almeno non bevano sino alla saziet\u00e0, perch\u00e9 il vino spinge all'apostasia anche i saggi, come ricorda l'Ecclesiaste. Benedetto diceva \"ai tempi nostri\" e si riferiva ai suoi, ormai lontanissimi: figuriamoci ai tempi in cui cenavamo all'abbazia, dopo tanto decadimento di costumi (e non parlo dei tempi miei, in cui ora scrive, se non che qui a Melk si indulge maggiormente alla birra!): insomma, si bevette senza esagerare ma non senza gusto.\n\nMangiammo carni allo spiedo, dei maiali appena uccisi, e mi avvidi che per altri cibi non si usava grasso di animali n\u00e9 olio di ravizzone, ma del buon olio d'oliva, che veniva da terreni che l'abbazia possedeva a piedi del monte verso il mare. L'Abate ci fece gustare (riservato alla sua mensa) quel pollo che avevo visto preparare in cucina. Notai che, cosa assai rara, egli disponeva anche di una forchetta di metallo, che nella forma mi ricordava le lenti del mio maestro: uomo di nobile estrazione il nostro ospite non voleva lordarsi le mani col cibo, e ci offr\u00ec anzi il suo strumento almeno per prendete le carni dal piatto grande e porle nelle nostre ciotole. Io rifiutai, ma vidi che Guglielmo accett\u00f2 di buon grado e si serv\u00ec con disinvoltura di quell'arnese da signori, forse per non provare all'Abate che i francescani erano persone di scarsa educazione e di estrazione umilissima.\n\nEntusiasta com'ero per tutti quei buoni cibi (dopo alcuni giorni di viaggio in cui ci eravamo nutriti come potevamo), mi ero distratto dal corso della lettura che intanto devotamente proseguiva. Vi fui richiamato da un vigoroso grugnito d'assenso di Jorge, e mi avvidi che si era al punto in cui veniva sempre letto un capitolo della Regola. Mi resi conto del perch\u00e9 Jorge fosse tanto soddisfatto, dopo averlo ascoltato nel pomeriggio. Diceva infatti il lettore: \"Imitiamo l'esempio del profeta che dice: ho deciso, veglier\u00f2 sul mio cammino per non peccare con la mia lingua, ho posto un bavaglio alla mia bocca, sono ammutolito umiliandomi, mi sono astenuto dal parlare anche di cose oneste. E se in questo passo il profeta ci insegna che talvolta per amore del silenzio ci si dovrebbe astenere persino dai discorsi leciti, quanto di pi\u00f9 dobbiamo astenerci dai discorsi illeciti per evitare la pena di questo peccato!\" E poi proseguiva: \"Ma le volgarit\u00e0, le scempiaggini e le buffonerie noi le condanniamo alla reclusione perpetua, in ogni luogo, e non permettiamo che il discepolo apra la bocca per fare discorsi di tal fatta.\"\n\"E questo valga per i marginalia di cui si diceva oggi,\" non si trattenne dal commentare Jorge a bassa voce. \"Giovanni Boccadoro ha detto che Cristo non ha mai riso.\"\n\"Nulla nella sua natura umana lo vietava,\" osserv\u00f2 Guglielmo. \"perch\u00e9 il riso, come insegnano i teologi, \u00e8 proprio dell'uomo.\"\n\"Forte potuit sed non legitur eo usus fuisse,\" disse recisamente Jorge, citando Pietro Cantore."
        },
        {
            "page_number": 80,
            "markdown": "\"Manduca, jam coctum est,\" sussurr\u00f2 Guglielmo.\n\"Cosa?\" chiese Jorge, che credeva che egli alludesse a qualche cibo che gli veniva porto.\n\"Sono le parole che secondo Ambrogio furono pronunziate da san Lorenzo sulla graticola, quando invit\u00f2 i carnefici a girarlo dall'altra parte, come ricorda anche Prudenzio nel Peristephanon,\" disse Guglielmo con l'aria di un santo. \"San Lorenzo sapeva dunque ridere e dir cose ridicole, sia pure per umiliare i propri nemici.\"\n\"Il che dimostra che il riso \u00e8 cosa assai vicina alla morte e alla corruzione del corpo,\" ribatt\u00e9 in un ringhio Jorge, e devo ammettere che si comport\u00f2 da buon loico.\n\nA quel punto l'Abate ci invit\u00f2 bonariamente al silenzio. La cena peraltro stava terminando. L'Abate si alz\u00f2 e present\u00f2 Guglielmo ai monaci. Ne lod\u00f2 la saggezza, ne pales\u00f2 la fama, e avvert\u00ec che era stato pregato di investigare sulla morte di Adelmo, invitando i monaci a rispondere alle sue domande e ad avvertire i loro sottoposti, per tutta l'abbazia, a fare altrettanto. E a facilitargli le ricerche, purch\u00e9, aggiunse, le sue richieste non contravvenissero alle regole del monastero. Nel qual caso si sarebbe dovuto ricorrere alla sua autorizzazione.\n\nFinita la cena i monaci si disposero ad avviarsi al coro per l'ufficio di compieta. Si calarono di nuovo il cappuccio sul viso e si allinearono davanti alla porta, in stazione. Poi si mossero in lunga fila, attraversando il cimitero ed entrando nel coro dal portale settentrionale.\n\nCi avviammo con l'Abate.\"A quest'ora si chiudono le porte dell'Edificio?\" domand\u00f2 Guglielmo.\n\"Appena i servi avranno pulito il refettorio e le cucine, il bibliotecario stesso chiuder\u00e0 tutte le porte, sprangandole dall'interno.\"\n\"Dall'interno? E lui da dove esce?\"\nL'Abate fiss\u00f2 Guglielmo per un attimo, serio in volto: \"Certo non dorme in cucina,\" disse bruscamente. E affrett\u00f2 il passo.\n\"Bene bene,\" mi sussurr\u00f2 Guglielmo, \"dunque esiste un'altra entrata, ma noi non la dobbiamo conoscere.\" Io sorrisi tutto fiero della sua deduzione, ed egli mi rimbrott\u00f2: \"E non ridere. Hai visto che entro queste mura il riso non gode di buona reputazione.\"\n\nEntrammo nel coro. Una sola lampada ardeva, su un robusto tripode di bronzo, alto come due uomini. I monaci si posero negli stalli in silenzio, mentre il lettore leggeva un passaggio di una omelia di san Gregorio.\n\nPoi l'Abate fece un segno e il cantore inton\u00f2 Tu autem Domine miserere nobis. L'Abate rispose Adjutorium nostrum in nomine Domini e tutti fecero coro con Qui fecit coelum et terram. Quindi inizi\u00f2 il canto dei salmi: Quando invoco rispondimi o Dio della mia giustizia; Ti ringrazier\u00f2 Signore con tutto il mio cuore; Su benedite il Signore, servi tutti del Signore. Noi non ci eravamo posti negli stalli, e ci eravamo ritratti nella navata principale. Fu di l\u00ec che scorgemmo improvvisamente Malachia emergere dal buio di una cappella laterale.\n\"Tieni d'occhio quel punto,\" mi disse Guglielmo. \"Potrebbe esserci un passaggio che porta all'Edificio.\"\n\"Sotto il cimitero?\""
        },
        {
            "page_number": 81,
            "markdown": "\"E perch\u00e9 no? Anzi, ripensandoci, ci dovr\u00e0 essere da qualche parte un ossario, \u00e8 impossibile che da secoli seppelliscano tutti i monaci in quel lembo di terra.\"\n\"Ma volete veramente entrare di notte in biblioteca?\" domandai atterrito.\n\"Dove ci sono i monaci defunti e i serpenti e le luci misteriose, mio buon Adso? No, ragazzo. Ci pensavo oggi, e non per curiosit\u00e0 ma perch\u00e9 mi ponevo il problema di come fosse morto Adelmo. Ora, come ti ho detto, propendo per una spiegazione pi\u00f9 logica, e tutto sommato vorrei rispettare le usanze di questo luogo.\"\n\"Allora perch\u00e9 volete sapere?\"\n\"Perch\u00e9 la scienza non consiste solo nel sapere quello che si deve o si pu\u00f2 fare, ma anche nel sapere quello che si potrebbe fare e che magari non si deve fare. Ecco perch\u00e9 oggi dicevo al maestro vetraio che il sapiente deve in qualche modo celare i segreti che scopre, perch\u00e9 altri non ne facciano cattivo uso, ma bisogna scoprirli, e questa biblioteca mi pare piuttosto un luogo dove i segreti rimangono coperti.\"\n\nCon queste parole si avvi\u00f2 fuori della chiesa, perch\u00e9 l'ufficio era terminato. Eravamo entrambi molto stanchi e andammo nella nostra cella. Io mi rannicchiai in quello che Guglielmo chiam\u00f2 scherzosamente il mio \"loculo\" e mi addormentai subito."
        },
        {
            "page_number": 82,
            "markdown": "Secondo giorno"
        },
        {
            "page_number": 83,
            "markdown": "# Secondo giorno <br> Mattutino \n\nDove poche ore di mistica felicit\u00e0 sono interrotte da un sanguinessissimo evento\n\nSimbolo talora del demonio, talora del Cristo risorto, nessun animale \u00e8 pi\u00f9 infido del gallo. L'ordine nostro ne conobbe di infingardi, che non cantavano al levar del sole. E d'altra parte, specie nelle giornate invernali, l'ufficio di mattutino ha luogo quando ancora la notte \u00e8 piena e la natura tutta addormentata, perch\u00e9 il monaco deve alzarsi nell'oscurit\u00e0 e a lungo nell'oscurit\u00e0 pregare attendendo il giorno e illuminando le tenebre con la fiamma della devozione. Perci\u00f2 saggiamente la consuetudine predispose dei veglianti che non si coricassero con i confratelli, ma trascorressero la notte recitando ritmicamente quel numero esatto di salmi che desse loro la misura del tempo trascorso, cos\u00ec che, allo scadere delle ore votate al sonno degli altri, agli altri dessero il segno della veglia.\n\nPertanto quella notte fummo svegliati da coloro che percorrevano il dormitorio e la casa dei pellegrini suonando una campanella, mentre uno andava di cella in cella gridando il Benedicamus Domino a cui ciascuno rispondeva Deo gratias.\n\nGuglielmo e io ci attenemmo all'uso benedettino: in meno di mezz'ora ci apprestammo ad affrontate la nuova giornata, quindi scendemmo in coro dove i monaci attendevano prostrati a terra, recitando i primi quindici salmi, sino a che non entrarono i novizi condotti dal loro maestro. Quindi ciascuno si assise nel proprio stallo e il coro inton\u00f2 Domine labia mea aperies et os meum annuntiabit laudem tuam. Il grido sal\u00ec verso le volte della chiesa come la supplica di un fanciullo. Due monaci salirono al pulpito e diedero voce al salmo novantaquattro, Venite exultemus, a cui seguirono gli altri prescritti. E io provai l'ardore di una fede rinnovata.\n\nI monaci erano negli stalli, sessanta figure rese uguali dal saio e dal cappuccio, sessanta ombre a mala pena illuminate dal fuoco del gran tripode, sessanta voci intese alle lodi dell'Altissimo. E udendo questo commovente concento, vestibolo alle delizie del paradiso, mi chiesi se davvero l'abbazia fosse luogo di misteri celati, di illeciti tentativi di svelarli, e di cupe minacce. Perch\u00e9 essa invece ora mi appariva come ricettacolo di santi, cenacolo di virt\u00f9, reliquiario di sapienza, arca di prudenza, torre di saggezza, recinto di mansuetudine, bastione di fortezza, turibolo di santit\u00e0.\n\nDopo sei salmi inizi\u00f2 la lettura della sacra scrittura. Alcuni monaci ciondolavano per il sonno e uno dei veglianti della notte si aggirava tra gli stalli con una piccola lampada per ridestare chi si fosse addormentato. Se qualcuno veniva sorpreso in preda a sopore, per penitenza prendeva la lampada e continuava il giro di controllo. Quindi riprese il canto di altri sei salmi. Poi l'Abate diede la sua benedizione, l'ebdomadario disse le preghiere, tutti si inchinarono verso l'altare in un"
        },
        {
            "page_number": 84,
            "markdown": "minuto di raccoglimento, di cui nessuno, che non abbia vissuto queste ore di mistico ardore e di intensissima pace interiore, pu\u00f2 comprendere la dolcezza. Infine, il cappuccio di nuovo sul viso, tutti si sedettero e intonarono solennemente il Te Deum. Anch'io lodai il Signore perch\u00e9 mi aveva liberato dai miei dubbi affrancandomi dal senso di disagio in cui la prima giornata all'abbazia mi aveva gettato. Siamo esseri fragili, mi dissi, anche tra questi monaci dotti e devoti il maligno fa circolare piccole invidie, sottili inimicizie, ma si tratta di fumo che si dirada al vento impetuoso della fede, appena tutti si riuniscono nel nome del Padre e Cristo scende ancora tra loro.\n\nTra mattutino e laudi il monaco non torna in cella, anche se la notte \u00e8 ancora fonda. I novizi seguirono il loro maestro nella sala capitolare a studiare i salmi, alcuni dei monaci restarono in chiesa ad accudire agli arredi sacri, i pi\u00f9 passeggiarono meditando in silenzio nel chiostro, e cos\u00ec facemmo Guglielmo e io. I servi dormivano ancora e continuavano a dormire quando, il cielo ancora scuro, ritornammo nel coro per le laudi.\n\nRicominci\u00f2 il canto dei salmi, e uno in particolare, di quelli previsti per il luned\u00ec, mi ripiomb\u00f2 nei miei primitivi timori: \"La colpa si \u00e8 impadronita dell'empio, dell'intimo del suo cuore - non v'\u00e8 timore di Dio negli occhi suoi - agisce con frode al suo cospetto - in modo che la sua lingua diventi odiosa.\" Mi parve di cattivo presagio che la regola avesse prescritto proprio per quel giorno un ammonimento cos\u00ec terribile. N\u00e9 calm\u00f2 i miei palpiti di inquietudine, dopo i salmi di lode, la consueta lettura dell'Apocalisse, e mi tornarono alla mente le figure del portale che mi avevano tanto soggiogato il cuore e lo sguardo il giorno prima. Ma dopo il responsorio, l'inno e il versetto, quando stava iniziando il cantico del vangelo, scorsi dietro alle finestre del coro, proprio sopra all'altare, un chiarore pallido che gi\u00e0 faceva rilucere le vetrate dei loro diversi colori, sino ad allora mortificati dalla tenebra. Non era ancora l'aurora, che avrebbe trionfato durante prima, proprio mentre avremmo cantato Deus qui est sanctorum splendor mirabilis e Iam lucis orto sidere. Era appena il primo flebile annuncio dell'alba invernale, ma fu abbastanza, e fu abbastanza a rinfrancarmi il cuore la lieve penombra che nella navata ora stava sostituendo il buio notturno.\n\nCantavamo le parole del libro divino e, mentre testimoniavamo del Verbo venuto a illuminare le genti, mi parve che l'astro diurno in tutto il suo fulgore stesse invadendo il tempio. La luce, ancora assente, mi parve rilucere nelle parole del cantico, giglio mistico che si schiudeva odoroso tra le crociere delle volte. \"Grazie o Signore per questo momento di gaudio inenarrabile,\" pregai silenziosamente, e dissi al mio cuore \"e tu stolto di che temi?\"\n\nAll'improvviso alcuni clamori si levavano dalla parte del portale settentrionale. Mi domandai come mai i servi, preparandosi al lavoro, disturbassero cos\u00ec le sacre funzioni. In quel punto entrarono tre porcai, col terrore sul viso, e si appressarono all'Abate sussurrandogli qualcosa. L'Abate dapprima li calm\u00f2 con un gesto, come se non volesse interrompere l'ufficio: ma altri servi entrarono, le grida si fecero pi\u00f9 forti: \"E' un uomo, un uomo morto!\" diceva qualcuno, e altri: \"Un monaco, non hai visto i calzari?\""
        },
        {
            "page_number": 85,
            "markdown": "Gli oranti tacquero, l'Abate usc\u00ec precipitosamente, facendo cenno al cellario che lo seguisse. Guglielmo and\u00f2 dietro a loro, ma ormai anche gli altri monaci abbandonavano i loro stalli e si precipitavano fuori.\n\nIl cielo era ora chiaro, e la neve per terra rendeva ancora pi\u00f9 luminoso il pianoro. Sul retro del coro, davanti agli stabbi, dove dal giorno innanzi troneggiava il grande recipiente col sangue dei maiali, uno strano oggetto di forma quasi cruciforme spuntava dal bordo dell'orcio, come fossero due pali infitti al suolo, da ricoprire di stracci per spaventare gli uccelli.\n\nErano invece due gambe umane, le gambe di un uomo ficcato a testa in gi\u00f9 nel vaso di sangue.\n\nL'Abate ordin\u00f2 che si traesse dal liquido infame il cadavere (perch\u00e9 purtroppo nessuna persona viva avrebbe potuto restare in quella oscena posizione). I porcai esitanti si appressarono al bordo e bruttandosi di sangue ne trassero la povera cosa sanguinolenta. Come mi era stato detto, rimestato a dovere subito dopo esser stato versato, e lasciato al freddo, il sangue non si era raggrumato, ma lo strato che ricopriva il cadavere tendeva ora a solidificarsi, ne inzuppava le vesti, ne rendeva il volto irriconoscibile. Si appress\u00f2 un servo con un secchio di acqua e ne gett\u00f2 sul volto a quella misera spoglia. Qualcun altro si chin\u00f2 con un panno a pulirne i lineamenti. E apparve ai nostri occhi il volto bianco di Venanzio da Salvemec, il sapiente di cose greche con cui avevamo discorso nel pomeriggio davanti ai codici di Adelmo.\n\"Forse Adelmo si \u00e8 suicidato,\" disse Guglielmo fissando quel volto, \"ma non certo costui, n\u00e9 si pu\u00f2 pensare che si sia issato per accidente sino al bordo dell'orcio e sia caduto per errore.\"\n\nL'Abate gli si appress\u00f2: \"Frate Guglielmo, come vedete qualcosa accade all'abbazia, qualcosa che richiede tutta la vostra saggezza. Ma vi scongiuro, agite presto!\"\n\"Era presente in coro durante l'ufficio?\" domand\u00f2 Guglielmo additando il cadavere.\n\"No,\" disse l'Abate.\"Avevo notato che il suo stallo era vuoto.\"\n\"Nessun altro era assente?\"\n\"Non mi pare. Non ho notato nulla.\"\nGuglielmo esit\u00f2 prima di formulare la nuova domanda, e la fece in un sussurro, attento che gli altri non udissero: \"Berengario era al suo posto?\"\n\nL'Abate lo guard\u00f2 con inquieta ammirazione, quasi a significare che egli fosse colpito al vedere il mio maestro nutrire un sospetto che egli stesso aveva per un istante nutrito, ma per pi\u00f9 comprensibili ragioni. Poi disse rapido: \"C'era, sta in prima fila, quasi alla mia destra.\"\n\"Naturalmente,\" disse Guglielmo, \"tutto questo non significa nulla. Non credo che nessuno per entrare in coro sia passato dietro all'abside, e quindi il cadavere poteva gi\u00e0 essere qui da varie ore, almeno da dopo che si era andati tutti a dormire.\"\n\"Certo, i primi servi si alzano con l'alba e per questo l'hanno scoperto solo ora.\""
        },
        {
            "page_number": 86,
            "markdown": "Guglielmo si chin\u00f2 sul cadavere, come se fosse uso a trattare corpi morti. Intinse il panno che giaceva accanto nell'acqua del secchio e deterse meglio il viso di Venanzio. Frattanto gli altri monaci si affollavano spaventati, formando un cerchio vociante a cui l'Abate stava imponendo il silenzio. Tra di loro si fece strada Severino, a cui era affidata la cura dei corpi dell'abbazia, e si chin\u00f2 presso il mio maestro. Io, per udire il loro dialogo, e per aiutare Guglielmo che aveva bisogno di aver un nuovo panno pulito intriso nell'acqua, mi unii a loro, superando il mio terrore e il mio disgusto.\n\"Hai mai visto un annegato?\" chiese Guglielmo.\n\"Molte volte,\" disse Severino.\"E se indovino quello che vuoi intendere, non hanno questo volto, i loro lineamenti sono gonfi.\"\n\"Allora l'uomo era gi\u00e0 morto quando qualcuno lo ha buttato nella giara.\"\n\"Perch\u00e9 avrebbe dovuto far questo?\"\n\"Perch\u00e9 avrebbe dovuto ucciderlo? Siamo di fronte all'opera di una mente distorta. Ma ora occorre vedere se ci sono ferite o contusioni sul corpo. Propongo di portarlo nei balnea, di spogliarlo, lavarlo ed esaminarlo. Ti raggiunger\u00f2 presto.\"\n\nE mentre Severino, ricevuta licenza dall'Abate, faceva trasportare il corpo dai porcai, il mio maestro chiese che i monaci fossero fatti rientrare in coro seguendo la strada da cui erano venuti, e che i servi si ritirassero nello stesso modo, in modo che lo spiazzo rimanesse deserto. L'Abate non gli chiese il perch\u00e9 di questo suo desiderio e lo accontent\u00f2. Rimanemmo cos\u00ec soli, accanto all'orcio dal quale il sangue aveva debordato durante la macabra operazione di ricupero, la neve intorno tutta rossa, sciolta in pi\u00f9 punti dall'acqua che era stata sparsa, e una gran chiazza scura dove il cadavere era stato disteso.\n\"Un bel pasticcio,\" disse Guglielmo accennando al gioco complesso di orme lasciato tutto intorno dai monaci e dai servi. \"La neve, caro Adso, \u00e8 una ammirevole pergamena sulla quale i corpi degli uomini lasciano scritture leggibilissime. Ma questo \u00e8 un palinsesto mal raschiato e forse non ci leggeremo nulla di interessante. Da qui alla chiesa, \u00e8 stato un gran accorrere di monaci, da qui allo stabbio e alle stalle sono venuti i servi a frotte. L'unico spazio intatto \u00e8 quello che va dagli stabbi all'Edificio. Vediamo se troviamo qualcosa di interessante.\"\n\"Ma cosa vorreste trovare?\" chiesi.\n\"Se non si \u00e8 buttato da solo nel recipiente, qualcuno ve lo ha portato, immagino gi\u00e0 morto. E chi trasporta il corpo di un altro lascia tracce profonde nella neve. E allora cerca se trovi qui intorno delle tracce che ti paiano diverse da quelle lasciate da questi monaci vociferatori che ci hanno rovinato la nostra pergamena.\"\n\nCos\u00ec facemmo. E dico subito che fui io, Dio mi salvi dalla vanit\u00e0, che scoprii qualcosa tra il recipiente e l'Edificio. Erano impronte di piedi umani, abbastanza fonde, in una zona in cui nessuno era ancora passato e, come not\u00f2 subito il mio maestro, pi\u00f9 lievi di quelle lasciate dai monaci e dai servi, segno che altra neve vi era caduta, e quindi erano state lasciate tempo addietro. Ma ci\u00f2 che pi\u00f9 ci parve degno di interesse, era che tra quelle impronte si frammischiava una traccia pi\u00f9 continua, come di qualcosa trascinato da chi aveva lasciato le impronte. In breve, una scia che"
        },
        {
            "page_number": 87,
            "markdown": "andava dalla giara alla porta del refettorio, sul lato dell'Edificio che stava tra la torre meridionale e quella orientale.\n\"Refettorio, scriptorium, biblioteca,\" disse Guglielmo. \"Ancora una volta la biblioteca. Venanzio \u00e8 morto nell'Edificio, e pi\u00f9 probabilmente nella biblioteca.\"\n\"E perch\u00e9 proprio nella biblioteca?\"\n\"Cerco di mettermi nei panni dell'assassino. Se Venanzio fosse morto, ucciso, nel refettorio, nella cucina o nello scriptorium, perch\u00e9 non lasciarlo l\u00e0? Ma se \u00e8 morto nella biblioteca occorreva trasportarlo altrove, sia perch\u00e9 nella biblioteca non sarebbe mai stato scoperto (e forse all'assassino interessava proprio che fosse scoperto), sia perch\u00e9 l'assassino probabilmente non vuole che l'attenzione si concentri sulla biblioteca.\"\n\"E perch\u00e9 all'assassino poteva interessare che fosse scoperto?\"\n\"Non so, faccio delle ipotesi. Chi ti dice che l'assassino abbia ucciso Venanzio perch\u00e9 odiava Venanzio? Potrebbe averlo ucciso, in luogo di chiunque altro, per lasciare un segno, per significare qualcosa d'altro.\"\n\"Omnis mundi creatura, quasi liber et scriptura...\" mormorai. \"Ma di che segno si tratterebbe?\"\n\"Questo \u00e8 ci\u00f2 che non so. Ma non dimentichiamo che ci sono anche segni che sembrano tali e invece sono privi di senso, come blitiri o bu-ba-baff...\"\n\"Sarebbe atroce,\" dissi, \"uccidere un uomo per dire bu-ba-baff!\"\n\"Sarebbe atroce,\" comment\u00f2 Guglielmo, \"uccidere un uomo anche per dire Credo in unum Deum...\"\n\nIn quel momento fummo raggiunti da Severino. Il cadavere era stato lavato ed esaminato con cura. Nessuna ferita, nessuna contusione sul capo. Morto come per incanto.\n\"Come per castigo divino?\" chiese Guglielmo.\n\"Forse,\" disse Severino.\n\"O per veleno?\"\nSeverino esit\u00f2. \"Forse, anche.\"\n\"Hai veleni nel laboratorio?\" chiese Guglielmo mentre ci avviavamo verso l'ospedale.\n\"Anche. Ma dipende da cosa intendi per veleno. Ci sono sostanze che in piccole dosi sono salutari e in dosi eccessive procurano la morte. Come ogni buon erborista ne conservo, e le uso con discrezione. Nel mio orto coltivo, per esempio, la valeriana. Poche gocce in un infuso di altre erbe calmano il cuore che batte disordinatamente. Una dose esagerata provoca torpore e morte.\"\n\"E non hai notato sul cadavere i segni di un veleno particolare?\"\n\"Nessuno. Ma molti veleni non lasciano tracce.\"\nEravamo giunti all'ospedale. Il corpo di Venanzio, lavato nei balnea, era stato quivi trasportato e giaceva sul gran tavolo nel laboratorio di Severino: alambicchi e altri strumenti di vetro e coccio mi fecero pensare (ma ne sapevo solo per racconti indiretti) alla bottega di un alchimista. Su una lunga scaffalatura lungo il muro esterno, si stendeva una vasta serie di ampolle, brocche, vasi, pieni di sostanze di diversi colori."
        },
        {
            "page_number": 88,
            "markdown": "\"Una bella collezione di semplici,\" disse Guglielmo. \"Tutti prodotti del vostro giardino?\"\n\"No,\" disse Severino, \"molte sostanze, rare e che non crescono in queste zone, mi sono state portate lungo gli anni da monaci provenienti da ogni parte del mondo. Ho anche cose preziose e introvabili, frammiste a sostanze che \u00e8 facile ottenere dalla vegetazione di questi luoghi. Vedi... alghaliga pesto, proviene dal Cataio, e lo ebbi da un sapiente arabo. Aloe socoltrino, viene dalle Indie, ottimo cicatrizzante. Ariento vivo, risuscita i morti, o per meglio dire, risveglia coloro che han perso i sensi. Arsenacho: pericolosissimo, veleno mortale per chi lo ingerisce. Boracie, pianta buona per i polmoni malati. Bettonica, buona per le fratture del capo. Masticie: raffrena i flussi polmonari e i catarri molesti. Mirra...\"\n\"Quella dei magi?\" chiesi.\n\"Quella dei magi, ma qui buona per prevenire gli aborti, colta da un albero che si chiama Balsamodendron myrra. E questa \u00e8 mumia, rarissima, prodotta dalla decomposizione dei cadaveri mummificati, serve a preparare molti medicamenti quasi miracolosi. Mandragola officinalis, buona per il sonno...\"\n\"E per suscitare il desiderio della carne,\" comment\u00f2 il mio maestro.\n\"Dicono, ma qui non la si usa in tal senso, come potete immaginare,\" sorrise Severino.\"E guardate questa,\" disse prendendo una ampolla, \"tuzia, miracolosa per gli occhi.\"\n\"E cos'\u00e8 questa?\" domand\u00f2 vivacemente Guglielmo toccando una pietra che giaceva su uno scaffale.\n\"Questa? Mi \u00e8 stata donata tempo fa. Credo che sia lopris amatiti o lapis ematiti. Pare abbia varie virt\u00f9 terapeutiche, ma non ho ancora scoperto quali. La conosci?\"\n\"S\u00ec,\" disse Guglielmo, \"ma non come medicina.\" Trasse dal saio un coltellino e lo appress\u00f2 lentamente alla pietra. Come il coltellino, mosso dalla sua mano con estrema delicatezza, giunse a poca distanza dalla pietra, vidi che la lama compiva un movimento brusco, come se Guglielmo avesse mosso il polso, che invece aveva fermissimo. E la lama ader\u00ec alla pietra con un lieve rumore di metallo.\n\"Vedi,\" mi disse Guglielmo, \"\u00e8 un magnete.\"\n\"E a che serve?\" chiesi.\n\"A varie cose, di cui ti dir\u00f2. Ma per ora vorrei sapere, Severino, se non vi \u00e8 nulla qui che potrebbe uccidere un uomo.\"\n\nSeverino riflett\u00e9 un istante, troppo direi, data la limpidit\u00e0 della sua risposta: \"Molte cose. Ti ho detto, il limite tra il veleno e la medicina \u00e8 assai lieve, i greci chiamavano entrambi pharmacon.\"\n\"E non vi \u00e8 nulla che vi sia stato sottratto di recente?\"\nSeverino riflett\u00e9 ancora, poi, quasi soppesando le parole: \"Nulla, di recente.\"\n\"E in passato?\"\n\"Chiss\u00e0. Non ricordo. Sono in questa abbazia da trent'anni e sto all'ospedale da venticinque.\"\n\"Troppo per una memoria umana,\" ammise Guglielmo. Poi, di colpo: \"Parlavamo ieri di piante che possono dare visioni. Quali sono?\""
        },
        {
            "page_number": 89,
            "markdown": "Severino manifest\u00f2 con gli atti e con l'espressione del viso il vivo desiderio di evitare quell'argomento: \"Dovrei pensarci, sai ho tante sostanze miracolose qui. Ma parliamo piuttosto di Venanzio. Cosa ne dici?\"\n\"Dovrei pensarci,\" rispose Guglielmo."
        },
        {
            "page_number": 90,
            "markdown": "# Secondo giorno \n\n## Prima\n\nDove Bencio da Upsala confida alcune cose, altre ne confida Berengario da Arundel e Adso apprende cosa sia la vera penitenza\n\nLo sciagurato incidente aveva sconvolto la vita della comunit\u00e0. Il trambusto dovuto al ritrovamento del cadavere aveva interrotto l'ufficio sacro. L'Abate aveva subito risospinto i monaci nel coro, a pregare per l'anima del loro confratello.\n\nLe voci dei monaci erano rotte. Ci ponemmo in una situazione adatta per studiare la loro fisionomia quando, secondo la liturgia, il cappuccio non era abbassato. Vedemmo subito il volto di Berengario. Pallido, contratto, lucido di sudore. Il giorno precedente avevamo udito due mormorazioni sul suo conto, come di persona che avesse a che fare in modo particolare con Adelmo; e non era il fatto che i due, coetanei, fossero amici, ma il tono elusivo di coloro che avevano alluso a questa amicizia.\n\nNotammo accanto a lui Malachia. Scuro, accigliato, impenetrabile. Accanto a Malachia, altrettanto impenetrabile il volto del cieco Jorge. Rilevammo invece i movimenti nervosi di Bencio da Upsala, lo studioso di retorica conosciuto il giorno innanzi nello scriptorium, e sorprendemmo un rapido sguardo che costui stava lanciando in direzione di Malachia. \"Bencio \u00e8 nervoso, Berengario \u00e8 spaventato,\" osserv\u00f2 Guglielmo. \"Occorrer\u00e0 interrogarli subito.\"\n\"Perch\u00e9?\" chiesi ingenuamente.\n\"Il nostro \u00e8 un duro mestiere,\" disse Guglielmo. \"Duro mestiere quello dell'inquisitore, bisogna battere sui pi\u00f9 deboli e nel momento della loro maggiore debolezza.\"\n\nInfatti, appena finito l'ufficio, raggiungemmo Bencio che si stava dirigendo alla biblioteca. Il giovane sembr\u00f2 contrariato di sentirsi chiamare da Guglielmo, e accamp\u00f2 qualche debole pretesto di lavoro. Pareva aver fretta di recarsi allo scriptorium. Ma il mio maestro gli ricord\u00f2 che stava svolgendo un'indagine per mandato dell'Abate, e lo condusse nel chiostro. Ci sedemmo sul parapetto interno, tra due colonne. Bencio attendeva che Guglielmo parlasse, guardando a tratti verso l'Edificio.\n\"Allora,\" domand\u00f2 Guglielmo, \"cosa si disse quel giorno che foste a discutere dei marginalia di Adelmo, tu, Berengario, Venanzio, Malachia e Jorge?\"\n\"Lo avete udito ieri. Jorge osservava che non \u00e8 lecito ornare di immagini ridicole i libri che contengono la verit\u00e0. E Venanzio osserv\u00f2 che lo stesso Aristotele aveva parlato delle arguzie e dei giochi di parole, come strumenti per scoprire meglio la verit\u00e0, e che pertanto il riso non doveva essere cosa cattiva se poteva farsi veicolo di verit\u00e0. Jorge osserv\u00f2 che, per quanto ricordava, Aristotele aveva parlato di queste"
        },
        {
            "page_number": 91,
            "markdown": "cose nel libro della Poetica e a proposito delle metafore. Che gi\u00e0 si trattava di due circostanze inquietanti, primo perch\u00e9 il libro della Poetica, rimasto ignoto al mondo cristiano per tanto tempo e forse per decreto divino, ci \u00e8 arrivato attraverso i mori infedeli...\"\n\"Ma \u00e8 stato tradotto in latino da un amico dell'angelico dottore d'Aquino,\" osserv\u00f2 Guglielmo.\n\"E' quanto gli dissi io,\" fece Bencio subito rinfrancato. \"Io leggo male il greco e ho potuto avvicinare quel gran libro proprio attraverso la traduzione di Guglielmo di Moerbeke. Ecco, \u00e8 quanto gli dissi io. Ma Jorge aggiunse che il secondo motivo di inquietudine \u00e8 che ivi lo stagirita parlasse della poesia, che \u00e8 infima doctrina e che vive di figmenta. E Venanzio disse che anche i salmi sono opera di poesia e usano metafore e Jorge si adir\u00f2 perch\u00e9 disse che i salmi sono opera di ispirazione divina e usano metafore per trasmettere la verit\u00e0 mentre le opere dei poeti pagani usano metafore per trasmettere la menzogna e a fini di mero diletto, cosa che molto mi offese...\"\n\"Perch\u00e9?\"\n\"Perch\u00e9 io mi occupo di retorica, e leggo molti poeti pagani e so... o meglio credo che attraverso la loro parola si siano trasmesse anche verit\u00e0 naturaliter cristiane... Insomma, a quel punto, se ricordo bene, Venanzio parl\u00f2 di altri libri e Jorge si arrabbi\u00f2 molto.\"\n\"Quali libri?\"\nBencio esit\u00f2: \"Non ricordo. Cosa importa di quali libri si sia parlato?\"\n\"Importa molto, perch\u00e9 qui stiamo cercando di capire cosa sia avvenuto tra uomini che vivono tra i libri, coi libri, dei libri, e dunque anche le loro parole sui libri sono importanti.\"\n\"E' vero,\" disse Bencio, sorridendo per la prima volta e quasi illuminandosi in volto. \"Noi viviamo per i libri. Dolce missione in questo mondo dominato dal disordine e dalla decadenza. Forse allora capirete cosa \u00e8 accaduto quel giorno. Venanzio, che sa... che sapeva molto bene il greco, disse che Aristotele aveva dedicato specialmente al riso il secondo libro della Poetica e che se un filosofo di quella grandezza aveva consacrato un intero libro al riso, il riso doveva essere una cosa importante. Jorge disse che molti padri avevano dedicato libri interi al peccato, che \u00e8 una cosa importante ma cattiva, e Venanzio disse che per quello che lui sapeva Aristotele aveva parlato del riso come cosa buona e strumento di verit\u00e0, e allora Jorge gli chiese con scherno se per caso lui aveva letto questo libro di Aristotele, e Venanzio disse che nessuno poteva ancora averlo letto, perch\u00e9 non si era mai pi\u00f9 trovato e forse era andato perduto. E infatti nessuno ha mai potuto leggere il secondo libro della Poetica, Guglielmo di Moerbeke non lo ebbe mai tra le mani. Allora Jorge disse che se non l'aveva trovato era perch\u00e9 non era stato mai scritto, perch\u00e9 la provvidenza non voleva che fossero glorificate le cose futili. Io volevo calmare gli animi perch\u00e9 Jorge \u00e8 facile all'ira e Venanzio parlava in modo da provocarlo, e dissi che nella parte della Poetica che conosciamo, e nella Retorica, si trovano molte osservazioni sagge sugli enigmi arguti, e Venanzio fu d'accordo con me. Ora c'era con noi Pacifico da Tivoli, che conosce assai bene i poeti pagani, e disse che quanto a"
        },
        {
            "page_number": 92,
            "markdown": "enigmi arguti nessuno supera i poeti africani. Cit\u00f2 anzi l'enigma del pesce, quello di Sinfosio:\n\nEst domus in terris, clara quae voce resultat.\nIpsa domus resonat, tacitus sed non sonat hospes.\nAmbo tamen currunt, hospes simul et domus una.\nA quel punto Jorge disse che Ges\u00f9 aveva raccomandato che il nostro parlare fosse s\u00ec o no e il di pi\u00f9 veniva dal maligno; e che bastava dire pesce per nominare il pesce, senza celarne il concetto sotto suoni menzogneri. E aggiunse che non gli pareva saggio prendere a modello gli africani... E allora...\"\n\"Allora?\"\n\"Allora accadde una cosa che non capii. Berengario si mise a ridere, Jorge lo rimprover\u00f2 e lui disse che rideva perch\u00e9 gli era venuto in mente che a cercar bene tra gli africani si sarebbero trovati ben altri enigmi, e non facili come quello del pesce. Malachia, che era presente, divenne furibondo, prese Berengario quasi per il cappuccio mandandolo ad accudire alle sue faccende... Berengario, lo sapete, \u00e8 il suo aiuto...\"\n\"E poi?\"\n\"Poi Jorge pose fine alla discussione allontanandosi. Tutti ce ne andammo per le nostre cose, ma mentre lavoravo vidi che prima Venanzio e poi Adelmo avvicinarono Berengario per chiedergli qualcosa. Vidi da lontano che si schermiva, ma essi durante il giorno tornarono entrambi da lui. E poi quella sera vidi Berengario e Adelmo confabulare nel chiostro, prima di andare in refettorio. Ecco, \u00e8 tutto quello che so.\"\n\"Sai cio\u00e8 che le due persone che recentemente sono morte in circostanze misteriose avevano chiesto qualcosa a Berengario,\" disse Guglielmo.\n\nBencio rispose a disagio: \"Non ho detto questo! Ho detto quello che \u00e8 avvenuto quel giorno e come voi mi avete chiesto...\" Riflett\u00e9 un poco, poi aggiunse in fretta: \"Ma se volete sapere la mia opinione, Berengario ha parlato loro di qualcosa che sta in biblioteca, ed \u00e8 l\u00e0 che dovreste cercare.\"\n\"Perch\u00e9 pensi alla biblioteca? Cosa voleva dire Berengario con le parole cercare tra gli africani? Non voleva dire che bisognava leggere meglio i poeti africani?\"\n\"Forse, cos\u00ec pareva, ma allora perch\u00e9 Malachia avrebbe dovuto infuriarsi? In fondo dipende da lui decidere se deve dare in lettura un libro di poeti africani, o no. Ma io so una cosa: chi sfogli il catalogo dei libri, trover\u00e0, tra le indicazioni che solo il bibliotecario conosce, una che dice sovente \u00abAfrica\u00bb e ne ho trovata persino una che diceva \u00abfinis Africae\u00bb. Una volta chiesi un libro che recava quel segno, non ricordo quale, il titolo mi aveva incuriosito; e Malachia mi disse che i libri con quel segno erano andati perduti. Ecco quello che so. Per questo vi dico: \u00e8 giusto, controllate Berengario, e controllatelo quando sale in biblioteca. Non si sa mai.\"\n\"Non si sa mai,\" concluse Guglielmo accomiatandolo. Poi si mise a passeggiare con me nel chiostro e osserv\u00f2 che: anzitutto, ancora una volta, Berengario era fatto segno alle mormorazioni dei suoi confratelli; in secondo luogo"
        },
        {
            "page_number": 93,
            "markdown": "Bencio pareva ansioso di spingerci verso la biblioteca. Osservai che forse voleva che noi scoprissimo laggi\u00f9 cose che anche lui voleva sapere e Guglielmo disse che probabilmente era cos\u00ec, ma che poteva anche darsi che spingendoci verso la biblioteca volesse allontanarci da qualche altro luogo. Quale?, domandai. E Guglielmo disse che non sapeva, magari lo scriptorium, magari la cucina, o il coro, o il dormitorio, o l'ospedale. Osservai che il giorno prima era lui, Guglielmo, a essere affascinato dalla biblioteca ed egli rispose che voleva essere affascinato dalle cose che piacevano a lui e non da quelle che gli altri gli consigliavano. Che per\u00f2 la biblioteca andava tenuta d'occhio, e che a quel punto non sarebbe stato male neppure cercare di penetrarvi in qualche modo. Le circostanze ormai lo autorizzavano a essere curioso ai limiti della cortesia e del rispetto per gli usi e le leggi dell'abbazia.\n\nCi stavamo allontanando dal chiostro. Servi e novizi stavano uscendo dalla chiesa dopo la messa. E mentre doppiavamo il lato occidentale del tempio scorgemmo Berengario che usciva dal portale del transetto e attraversava il cimitero verso l'Edificio. Guglielmo lo chiam\u00f2, quello si arrest\u00f2 e lo raggiungemmo. Era ancora pi\u00f9 sconvolto di quando lo avevamo visto in coro e Guglielmo decise evidentemente di approfittare, come aveva fatto con Bencio, del suo stato d'animo.\n\"Dunque pare che tu sia stato l'ultimo a vedere Adelmo vivo,\" gli disse.\nBerengario vacill\u00f2 come stesse per cadere in deliquio: \"Io?\" comand\u00f2 con un filo di voce. Guglielmo aveva buttato la sua domanda quasi a caso, probabilmente perch\u00e9 Bencio gli aveva detto di avere visto i due confabulare nel chiostro dopo vespro. Ma doveva avere colto nel segno e Berengario stava chiaramente pensando a un altro e veramente ultimo incontro, perch\u00e9 cominci\u00f2 a parlare con voce rotta.\n\"Come potete dire questo, io l'ho visto prima di andare a riposare come tutti gli altri!\"\n\nAllora Guglielmo decise che valeva la pena di non dargli respiro: \"No, tu l'hai visto ancora e sai pi\u00f9 cose di quanto non voglia far credere. Ma qui sono in gioco ormai due morti e non puoi pi\u00f9 tacere. Sai benissimo che vi sono molti modi per far parlare una persona!\"\n\nGuglielmo mi aveva detto pi\u00f9 volte che, anche da inquisitore, aveva sempre rifuggito dalla tortura, ma Berengario lo fraintese (o Guglielmo voleva farsi fraintendere), in ogni caso il suo gioco risult\u00f2 efficace.\n\"S\u00ec, s\u00ec,\" disse Berengario rompendo in un pianto dirotto, \"io ho visto Adelmo quella sera, ma lo vidi gi\u00e0 morto!\"\n\"Come?\" interrog\u00f2 Guglielmo, \"ai piedi della scarpata?\"\n\"No, no, lo vidi qui nel cimitero, procedeva tra le tombe, larva tra le larve. Lo incontrai e subito mi accorsi che non avevo di fronte a me un vivo, il suo volto era quello di un cadavere, i suoi occhi guardavano gi\u00e0 le pene eterne. Naturalmente solo il mattino dopo, apprendendo della sua morte, io capii che ne avevo incontrato il fantasma, ma gi\u00e0 in quel momento mi resi conto che stavo avendo una visione e che davanti a me stava un'anima dannata, un lemure... Oh Signore, con quale voce di tomba mi parl\u00f2!\"\n\"E che disse?\""
        },
        {
            "page_number": 94,
            "markdown": "\"\u00abSono dannato!\u00bb cos\u00ec mi disse. \u00abTal quale mi vedi hai di fronte a te un reduce dall'inferno e all'inferno bisogna che torni.\u00bb Cos\u00ec mi disse. E io gli gridai: \u00abAdelmo, vieni davvero dall'inferno? Come sono le pene dell'inferno?\u00bb E tremavo, perch\u00e9 da poco ero uscito dall'ufficio di compieta dove avevo udito leggere pagine tremende sull'ira del Signore. Ed egli mi disse: \u00abLe pene dell'inferno sono infinitamente maggiori di quanto la nostra lingua possa dire. Vedi tu,\u00bb disse, \u00abquesta cappa di sofismi della quale sono stato vestito sino a oggi? Questa mi grava e pesa come avessi la maggior torre di Parigi o la montagna del mondo in su le spalle e mai la potr\u00f2 pi\u00f9 porre gi\u00f9. E questa pena m'\u00e8 stata data dalla divina giustizia per la mia vanagloria, per aver creduto il mio corpo un luogo di delizie, e per l'aver supposto di sapere pi\u00f9 degli altri, e per l'essermi dilettato di cose mostruose, che vagheggiate nella mia immaginazione hanno prodotto cose ben pi\u00f9 mostruose nell'interno dell'anima mia - e ora con esse dovr\u00f2 vivere in eterno. Vedi tu? Il fodero di questa cappa \u00e8 come fosse tutto bracia e fuoco ardente, ed \u00e8 il fuoco che arde il mio corpo, e questa pena m'\u00e8 data per il peccato disonesto della carne, della quale mi viziai, e questo fuoco ora senza sosta mi divampa e mi arde! Porgimi la tua mano, mio bel maestro,\u00bb mi disse ancora, \u00abaffinch\u00e9 il mio incontro ti sia di utile ammaestramento, rendendoti in cambio molti degli ammaestramenti che mi desti, porgimi la tua mano mio bel maestro!\u00bb E scosse il dito della sua mano che ardeva, e mi cadde sulla mano una piccola goccia del suo sudore e mi parve che mi forasse la mano, che per molti giorni ne portai il segno, solo che lo nascosi a tutti. Poi scomparve tra le tombe, e il mattino dopo seppi che quel corpo, che mi aveva cos\u00ec atterrito, stava gi\u00e0 morto ai piedi della rocca.\"\n\nBerengario ansimava, e piangeva. Guglielmo gli domand\u00f2: \"E come mai ti chiamava suo bel maestro? Avevate la stessa et\u00e0. Gli avevi forse insegnato qualcosa?\"\n\nBerengario nascose il capo tirandosi il cappuccio sul volto, e cadde in ginocchio abbracciando le gambe di Guglielmo: \"Non so, non so perch\u00e9 mi chiamasse cos\u00ec, io non gli ho insegnato nulla!\" e scoppi\u00f2 in singhiozzi. \"Ho paura, padre, voglio confessarmi da voi, misericordia, un diavolo mi mangia le viscere!\"\n\nGuglielmo lo scost\u00f2 da s\u00e9 e gli porse la mano per rialzarlo. \"No Berengario,\" gli disse, \"non chiedermi di confessarti. Non chiudere le mie labbra aprendo le tue. Quello che voglio sapere di te me lo dirai in altro modo. E se non me lo dirai lo scoprir\u00f2 per conto mio. Chiedimi misericordia, se vuoi, non chiedermi il silenzio. Troppi tacciono in questa abbazia. Dimmi piuttosto, come hai visto il suo volto pallido se era notte fonda, come ha potuto bruciarti la mano se era notte di pioggia e di grandine e di nevischio, cosa facevi nel cimitero? Avanti,\" e lo scosse con brutalit\u00e0 per le spalle, \"dimmi almeno questo!\"\n\nBerengario tremava in tutte le sue membra: \"Non so cosa facessi nel cimitero, non ricordo. Non so perch\u00e9 ho visto il suo volto, forse avevo una luce, no... lui aveva una luce, portava un lume, forse ho visto il suo volto alla luce della fiamma...\"\n\"Come poteva portare una luce se pioveva e nevicava?\"\n\"Era dopo compieta, subito dopo compieta, non nevicava ancora, ha cominciato dopo... Ricordo che cominciavano a scendere le prime raffiche mentre"
        },
        {
            "page_number": 95,
            "markdown": "fuggivo verso il dormitorio. Fuggivo verso il dormitorio, in direzione opposta a quella nella quale andava il fantasma... E poi non so pi\u00f9 nulla, vi prego, non interrogatemi pi\u00f9, se non volete confessarmi.\"\n\"Va bene,\" disse Guglielmo, \"ora vai, vai nel coro, vai a parlare col Signore, visto che non vuoi parlare con gli uomini, o vai a cercarti un monaco che voglia ascoltare la tua confessione, perch\u00e9 se da allora non confessi i tuoi peccati, ti sei avvicinato da sacrilego ai sacramenti. Vai. Ci rivedremo.\"\n\nBerengario scomparve di corsa. E Guglielmo si sfreg\u00f2 le mani come lo avevo visto fare in molti altri casi in cui era soddisfatto di qualcosa.\n\"Bene,\" disse, \"ora molte cose diventano chiare.\"\n\"Chiare, maestro?\" gli domandai, \"chiare ora che abbiamo anche il fantasma di Adelmo?\"\n\"Caro Adso,\" disse Guglielmo, \"quel fantasma mi pare pochissimo fantasma e in ogni caso recitava una pagina che ho gi\u00e0 letto su qualche libro a uso dei predicatori. Questi monaci leggono forse troppo, e quando sono eccitati rivivono le visioni che ebbero sui libri. Non so se Adelmo abbia detto davvero quelle cose o se Berengario le abbia udite perch\u00e9 aveva bisogno di udirle. E' un fatto che questa storia conferma una serie di mie supposizioni. Per esempio: Adelmo \u00e8 morto suicida, e la storia di Berengario ci dice che, prima di morire, girava in preda a una grande eccitazione, e rimorso per qualcosa che aveva commesso. Era eccitato e spaventato per il suo peccato perch\u00e9 qualcuno lo aveva spaventato, e forse gli aveva raccontato proprio l'episodio dell'apparizione infernale che egli ha recitato a Berengario con tanta e allucinata maestria. E passava dal cimitero perch\u00e9 veniva dal coro, dove si era confidato (o confessato) con qualcuno che gli aveva incusso terrore e rimorso. E dal cimitero si avviava, come ci ha fatto comprendere Berengario, in direzione opposta al dormitorio. Verso l'Edificio, dunque, ma anche (\u00e8 possibile) verso il muro di cinta dietro gli stabbi, da dove ho dedotto debba essersi gettato nel dirupo. E si \u00e8 gettato prima che sopravvenisse la tempesta, \u00e8 morto ai piedi del muro, e solo dopo la frana ha portato il suo cadavere tra la torre settentrionale e quella orientale.\"\n\"Ma la goccia di sudore infuocato?\"\n\"Stava gi\u00e0 nella storia che lui ha udito e ha ripetuto, o che Berengario si \u00e8 figurata nella sua eccitazione e nel suo rimorso. Perch\u00e9 vi \u00e8, in antistrofe al rimorso di Adelmo, un rimorso di Berengario, lo hai sentito. E se Adelmo veniva dal coro portava forse un cero, e la goccia sulla mano dell'amico era solo una goccia di cera. Ma Berengario si \u00e8 sentito bruciare molto di pi\u00f9 perch\u00e9 Adelmo certamente lo ha chiamato suo maestro. Segno dunque che Adelmo lo rimproverava di avergli appreso qualcosa di cui ora egli si disperava a morte. E Berengario lo sa, egli soffre perch\u00e9 sa di avere spinto Adelmo alla morte facendogli fare qualcosa che non doveva. E non \u00e8 difficile immaginare cosa, mio povero Adso, dopo quello che abbiamo udito sul nostro aiuto bibliotecario.\"\n\"Credo di aver capito cosa \u00e8 accaduto tra i due,\" dissi vergognandomi della mia sagacia, \"ma non crediamo tutti in un Dio di misericordia? Adelmo, dite, si era probabilmente confessato: perch\u00e9 ha cercato di punire il suo primo peccato con un peccato certo pi\u00f9 grande ancora, o almeno di pari gravit\u00e0?\""
        },
        {
            "page_number": 96,
            "markdown": "\"Perch\u00e9 qualcuno gli ha detto parole di disperazione. Ho detto che qualche pagina di predicatore dei giorni nostri deve avere suggerito a qualcuno le parole che hanno spaventato Adelmo e con cui Adelmo ha spaventato Berengario. Mai come in questi ultimi anni i predicatori hanno offerto al popolo, per stimolarne la piet\u00e0 e il terrore (e il fervore, e l'ossequio alla legge umana e divina), parole truculente, sconvolgenti e macabre. Mai come ai nostri giorni, in mezzo a processioni di flagellanti, si sono udite laudi sacre ispirate ai dolori di Cristo e della Vergine, mai come oggi si \u00e8 insistito nello stimolare la fede dei semplici attraverso l'evocazione dei tormenti infernali.\"\n\"Forse \u00e8 bisogno di penitenza,\" dissi.\n\"Adso, non ho mai udito tanti richiami alla penitenza quanto oggi, in un periodo in cui ormai n\u00e9 predicatori n\u00e9 vescovi, e neppure i miei confratelli spirituali sono pi\u00f9 in grado di promuovere una vera penitenza...\"\n\"Ma la terza et\u00e0, il papa angelico, il capitolo di Perugia...\" dissi smarrito.\n\"Nostalgie. La grande epoca della penitenza \u00e8 finita, e per questo pu\u00f2 parlare di penitenza anche il capitolo generale dell'ordine. C'\u00e8 stata, cento, duecento anni fa, una grande ventata di rinnovamento. C'era quando chi ne parlava veniva bruciato, santo o eretico che fosse. Ora ne parlano tutti. In un certo senso ne discute persino il papa. Non fidarti dei rinnovamenti del genere umano quando ne parlano le curie e le corti.\"\n\"Ma fra Dolcino,\" osai, curioso di sapere di pi\u00f9 su quel nome che avevo sentito pronunciare pi\u00f9 volte il giorno innanzi.\n\"E' morto, e malamente come \u00e8 vissuto, perch\u00e9 anche lui \u00e8 venuto troppo tardi. E poi che ne sai tu?\"\n\"Nulla, per questo vi domando...\"\n\"Preferirei non parlarne mai. Ho avuto a che fare con alcuni dei cosiddetti apostoli, e li ho osservati da vicino. Una storia triste. Ti turberebbe. In ogni caso ha turbato me, e ancor pi\u00f9 ti turberebbe la mia stessa incapacit\u00e0 di giudicare. E' la storia di un uomo che fece cose dissennate perch\u00e9 aveva messo in pratica ci\u00f2 che gli avevano predicato molti santi. A un certo punto non ho pi\u00f9 capito di chi fosse la colpa, sono stato come... come obnubilato da un'aria di famiglia che spirava nei due campi avversi, dei santi che predicavano la penitenza e dei peccatori che la mettevano in pratica, spesso a spese degli altri... Ma stavo parlando d'altro. O forse no, parlavo sempre di questo: finita l'epoca della penitenza, per i penitenti il bisogno di penitenza \u00e8 divenuto bisogno di morte. E coloro che hanno ucciso i penitenti impazziti, restituendo morte alla morte, per sconfiggere la vera penitenza, che produceva morte, hanno sostituito alla penitenza dell'anima una penitenza dell'immaginazione, un richiamo a visioni soprannaturali di sofferenza e di sangue, chiamandole \u00abspecchio\u00bb della vera penitenza. Uno specchio che fa vivere in vita, all'immaginazione dei semplici, e talora anche dei dotti, i tormenti dell'inferno. Affinch\u00e9 - si dice - nessuno pecchi. Sperando di trattenere le anime dal peccato per mezzo della paura, e confidando di sostituire la paura alla ribellione.\u00bb\n\"Ma davvero poi non peccheranno?\" chiesi ansiosamente."
        },
        {
            "page_number": 97,
            "markdown": "\"Dipende da cosa tu intendi per peccare, Adso,\" mi disse il maestro. \"Io non vorrei essere ingiusto con la gente di questo paese in cui vivo da alcuni anni, ma mi sembra che sia tipico della poca virt\u00f9 delle popolazioni italiane non peccare per paura di qualche idolo, per quanto lo chiamino col nome di un santo. Hanno pi\u00f9 paura di san Sebastiano o sant'Antonio che di Cristo. Se uno vuol conservare pulito un posto, qui, perch\u00e9 non ci si pisci, come fanno gli italiani alla maniera dei cani, ci dipingi sopra un'immagine di sant'Antonio con la punta di legno, e questa scaccer\u00e0 quelli che stan per pisciare. Cos\u00ec gli italiani, e per opera dei loro predicatori, rischiano di tornare alle antiche superstizioni e non credono pi\u00f9 alla resurrezione della carne, hanno solo una gran paura delle ferite corporali e delle disgrazie, e perci\u00f2 han pi\u00f9 paura di sant'Antonio che di Cristo.\"\n\"Ma Berengario non \u00e8 italiano,\" osservai.\n\"Non importa, sto parlando del clima che la chiesa e gli ordini predicatori han diffuso su questa penisola, e che da qui si diffonde per ogni dove. E raggiunge anche una venerabile abbazia di monaci dotti, come questi.\"\n\"Ma almeno non peccassero,\" insistei, perch\u00e9 ero disposto ad accontentarmi anche solo di questo.\n\"Se questa abbazia fosse uno speculum mundi, avresti gi\u00e0 la risposta.\"\n\"Ma lo \u00e8?\" chiesi.\n\"Perch\u00e9 vi sia specchio del mondo occorre che il mondo abbia una forma,\" concluse Guglielmo, che era troppo filosofo per la mia mente adolescente."
        },
        {
            "page_number": 98,
            "markdown": "# Secondo giorno \n\n## Terza\n\nDove si assiste a una rissa tra persone volgari, Aymaro da Alessandria fa alcune allusioni e Adso medita sulla santit\u00e0 e sullo sterco del demonio. Poi Guglielmo e Adso tornano nello scriptorium, Guglielmo vede qualcosa d'interessante, ha una terza conversazione sulla liceit\u00e0 del riso, ma in definitiva non pu\u00f2 guardare dove vorrebbe.\n\nPrima di salire allo scriptorium passammo in cucina a rifocillarci, perch\u00e9 non avevamo preso ancora nulla da quando ci eravamo levati. Mi rinfrancai subito prendendo una scodella di latte caldo. Il gran camino meridionale gi\u00e0 ardeva come una fucina, mentre nel forno si stava preparando il pane del giorno. Due caprai stavano deponendo le spoglie di una pecora appena uccisa. Vidi tra i cucinieri Salvatore, che mi sorrise con la sua bocca di lupo. E vidi che prendeva da un tavolo un avanzo del pollo della sera prima e lo passava di nascosto ai caprai, che lo nascondevano nelle loro giubbe di pelle gnignando soddisfatti. Ma il capo cuciniere se ne accorse e rimprover\u00f2 Salvatore: \"Cellario, cellario,\" disse, \"tu devi amministrare i beni dell'abbazia, non dissiparli!\"\n\"Filii Dei, sono,\" disse Salvatore, \"Ges\u00f9 ha detto che facite per lui quello che facite a uno di questi pueri!\"\n\"Fraticello delle mie brache, scoreggione di un minorita!\" gli grid\u00f2 allora il cuciniere. \"Non sei pi\u00f9 tra i tuoi pitocchi di frati! A dare ai figli di Dio ci penser\u00e0 la misericordia dell'Abate!\"\n\nSalvatore si oscur\u00f2 in viso e si volt\u00f2 adiratissimo: \"Non sono un fraticello minorita! Sono un monaco Sancti Benedicti! Merdre \u00e0 toy, bogomilo di merda!\"\n\"Bogomila la baldracca che t'inculi la notte, con la tua verga eretica, maiale!\" grid\u00f2 il cuciniere.\n\nSalvatore fece uscire in fretta i caprai e passandoci vicino ci guard\u00f2 con preoccupazione: \"Frate,\" disse a Guglielmo, \"difendi tu il tuo ordine che non \u00e8 il mio, digli che i filios Francisci non ereticos esse!\" Poi mi sussurr\u00f2 in un orecchio: \"Ille menteur, puah,\" e sput\u00f2 per terra.\n\nIl cuciniere venne a spingerlo fuori in malo modo e gli rinchiase la porta alle spalle. \"Frate,\" disse a Guglielmo con rispetto, \"non parlavo male del vostro ordine e degli uomini santissimi che vi stanno. Parlavo a quel falso minorita e falso benedettino che non \u00e8 n\u00e9 carne n\u00e9 pesce.\"\n\"So da dove viene,\" disse Guglielmo conciliante. \"Ma ora \u00e8 monaco come te e gli devi rispetto fraterno.\"\n\"Ma lui mette il naso dove non deve metterlo perch\u00e9 \u00e8 protetto dal cellario, e si crede lui il cellario. Usa dell'abbazia come fosse cosa sua, di giorno e di notte!\""
        },
        {
            "page_number": 99,
            "markdown": "\"Perch\u00e9 di notte?\" chiese Guglielmo. Il cuciniere fece un gesto come per dire che non voleva parlare di cose poco virtuose. Guglielmo non gli chiese altro e termin\u00f2 di bere il suo latte.\n\nLa mia curiosit\u00e0 si stava eccitando sempre di pi\u00f9. L'incontro con Ubertino, le mormorazioni sul passato di Salvatore e del cellario, le allusioni sempre pi\u00f9 frequenti ai fraticelli e ai minoriti eretici che udivo fare in quei giorni, la reticenza del maestro nel parlarmi di fra Dolcino... Una serie di immagini cominciava a ricomporsi nella mia mente. Per esempio, mentre compivamo il nostro viaggio avevamo incontrato almeno due volte una processione di flagellanti. Una volta la popolazione del luogo li guardava come santi, un'altra volta cominciava a mormorare che fossero eretici. Eppure si trattava sempre della stessa gente. Andavano in processione a due per due, per le strade della citt\u00e0, coperti solo alle pudenda, avendo superato ogni senso di vergogna. Ciascuno aveva in mano un flagello di cuoio e si colpivano sulle spalle, a sangue, versando abbondanti lacrime come se vedessero coi loro occhi la passione del Salvatore, imploravano con un canto lamentoso la misericordia del Signore e l'aiuto della Madre di Dio. Non solo di giorno, ma anche la notte, con i ceri accesi, nel rigore dell'inverno, in gran folla andavano intorno per le chiese, si prosternavano umilmente davanti agli altari, preceduti da sacerdoti con ceri e vessilli, e non solo uomini e donne del popolo, ma anche nobili matrone, e mercanti... E allora si assisteva a grandi atti di penitenza, coloro che avevano rubato restituivano il maltolto, altri confessavano i loro crimini...\n\nMa Guglielmo li aveva guardati con freddezza e mi aveva detto che quella non era vera penitenza. Aveva piuttosto parlato come gi\u00e0 poco fa quella stessa mattina: il periodo del grande lavacro penitenziale era finito, e quelli erano i modi in cui i predicatori stessi organizzavano la devozione delle folle, proprio perch\u00e9 non cadessero pena di un altro desiderio di penitenza che - quello - era eretico, e faceva paura a tutti. Ma non riuscivo a capire la differenza, se pure ve n'era. Mi pareva che la differenza non venisse dai gesti dell'uno o dell'altro, ma dallo sguardo con cui la chiesa giudicava l'uno e l'altro gesto.\n\nMi ricordavo della discussione con Ubertino. Guglielmo era stato indubbiamente insinuante, aveva cercato di dirgli che c'era poca differenza tra la sua fede mistica (e ortodossa) e la fede distorta degli eretici. Ubertino se ne era adontato, come chi vedesse bene la differenza. L'impressione che ne avevo tratto era che lui fosse diverso proprio perch\u00e9 era colui che sapeva vedere la diversit\u00e0. Guglielmo si era sottratto ai doveri della inquisizione perch\u00e9 non sapeva pi\u00f9 vederla. Per questo non riusciva a parlarmi di quel misterioso fra Dolcino. Ma allora, evidentemente (mi dicevo) Guglielmo ha perduto l'assistenza del Signore, che non solo insegna a vedere la differenza, ma per cos\u00ec dire investe i suoi eletti di questa capacit\u00e0 di discrezione. Ubertino e Chiara da Montefalco (che pure era attorniata di peccatori) erano rimasti santi proprio perch\u00e9 sapevano discriminare. Questo e non altro \u00e8 la santit\u00e0.\n\nMa perch\u00e9 Guglielmo non sapeva discriminare? Pure era un uomo cos\u00ec acuto, e per quanto riguardava i fatti di natura sapeva scorgere la minima disuguaglianza e la minima parentela tra le cose..."
        },
        {
            "page_number": 100,
            "markdown": "Ero immerso in questi pensieri, e Guglielmo terminava di bere il suo latte, quando ci udimmo salutare. Era Aymaro da Alessandria, che avevamo gi\u00e0 conosciuto nello scriptorium, e di cui mi aveva colpito l'espressione del viso, ispirata a un perpetuo sogghigno, come se non riuscisse mai a capacitarsi della fatuit\u00e0 di tutti gli esseri umani, e tuttavia non attribuisse grande importanza a questa tragedia cosmica. \"Allora, frate Guglielmo, vi siete gi\u00e0 abituato a questa spelonca di dementi?\"\n\"Mi pare un luogo di uomini ammirevoli per santit\u00e0 e dottrina,\" disse cautamente Guglielmo.\n\"Lo era. Quando gli abati facevano gli abati e i bibliotecari i bibliotecari. Ora l'avete visto, lass\u00f9,\" e accennava al piano superiore, \"quel tedesco mezzo morto con gli occhi da cieco sta a sentire devotamente i vaneggiamenti di quello spagnolo cieco con gli occhi da morto, sembra che debba arrivare l'Anticristo ogni mattina, si grattano le pergamene, ma di libri nuovi ne entrano pochissimi... Noi siamo qua, e laggi\u00f9 nelle citt\u00e0 si agisce... Una volta dalle nostre abbazie si governava il mondo. Oggi lo vedete, l'imperatore ci usa per inviare qui i suoi amici a incontrare i suoi nemici (so qualcosa della vostra missione, i monaci parlano, parlano, non hanno altro da fare), ma se vuole controllare le cose di questo paese sta nelle citt\u00e0. Noi stiamo a raccogliere grano e ad allevar pollame, e laggi\u00f9 scambiano braccia di seta con pezze di lino, e pezze di lino con sacchi di spezie, e tutto insieme con danaro buono. Noi custodiamo il nostro tesoro, ma laggi\u00f9 si accumulano tesori. E anche libri. E pi\u00f9 belli dei nostri.\"\n\"Nel mondo accadono certo molte cose nuove. Ma perch\u00e9 pensate che la colpa sia dell'Abate?\"\n\"Perch\u00e9 ha dato la biblioteca in mano agli stranieri e conduce l'abbazia come una cittadella eretta in difesa della biblioteca. Un'abbazia benedettina in questa plaga italiana dovrebbe essere un luogo dove degli italiani decidono per cose italiane. Cosa fanno gli italiani, oggi che non hanno neppure pi\u00f9 un papa? Commerciano, e fabbricano, e sono pi\u00f9 ricchi del re di Francia. E allora, facciamo cos\u00ec anche noi, se sappiamo far bei libri fabbrichiamone per le universit\u00e0, e occupiamoci di quanto avviene gi\u00f9 a valle, non dico dell'imperatore, con tutto il rispetto per la vostra missione, frate Guglielmo, ma di quel che fanno i bolognesi o i fiorentini. Potremmo controllare di qui il passaggio dei pellegrini e dei mercanti, che vanno dall'Italia alla Provenza e viceversa. Apriamo la biblioteca ai testi in volgare, e saliranno quass\u00f9 anche coloro che non scrivono pi\u00f9 in latino. E invece siamo controllati da un gruppo di stranieri che continuano a condurre la biblioteca come se a Cluny fosse ancora abate il buon Odillone...\"\n\"Ma l'Abate \u00e8 italiano,\" disse Guglielmo.\n\"L'Abate qui non conta nulla,\" disse sempre sogghignando Aymaro. \"Al posto della testa ha un armadio della biblioteca. E' tarlato. Per far dispetto al papa lascia che l'abbazia sia invasa di fraticelli... dico quelli eretici, frate, i transfughi del vostro ordine santissimo... e per far cosa grata all'imperatore chiama qui monaci da tutti i monasteri del nord, come se da noi non avessimo bravi copisti, e uomini che sanno il greco e l'arabo, e non ci fossero a Firenze o a Pisa figli di mercanti, ricchi e generosi, che entrerebbero volentieri nell'ordine, se l'ordine offrisse la possibilit\u00e0"
        },
        {
            "page_number": 101,
            "markdown": "d'incrementare la potenza e il prestigio del padre. Ma qui, l'indulgenza alle cose del secolo la si riconosce solo quando si tratta di permettere ai tedeschi di... oh buon Signore fulminate la mia lingua ch\u00e9 sto per dire cose poco convenienti!\"\n\"Nell'abbazia avvengono cose poco convenienti?\" domand\u00f2 distrattamente Guglielmo, versandosi ancora un poco di latte.\n\"Anche il monaco \u00e8 un uomo,\" sentenzi\u00f2 Aymaro. Poi aggiunse: \"Ma qui sono meno uomini che altrove. E quello che ho detto, sia chiaro che non l'ho detto.\"\n\"Molto interessante,\" disse Guglielmo. \"E queste sono opinioni vostre o di molti che pensano come voi?\"\n\"Di molti, di molti. Di molti che adesso si dolgono per la sventura del povero Adelmo, ma se nel precipizio fosse caduto qualcun altro, che gira per la biblioteca pi\u00f9 di quanto dovrebbe, non sarebbero stati scontenti.\"\n\"Cosa intendete dire?\"\n\"Ho parlato troppo. Qui parliamo troppo, ve ne sarete gi\u00e0 accorto. Qui il silenzio non lo rispetta pi\u00f9 nessuno, da un lato. Dall'altro lo si rispetta troppo. Qui invece di parlare o di tacere si dovrebbe agire. Ai tempi d'oro del nostro ordine, se un abate non aveva una tempra da abate, una bella coppa di vino attoscato, ed ecco aperta la successione. Vi ho detto queste cose, s'intende frate Guglielmo, non per mormorare nei confronti dell'Abate o di altri confratelli. Dio me ne guardi, per fortuna non ho il brutto vizio della mormorazione. Ma non vorrei che l'Abate vi avesse pregato di investigare su di me o su qualcun altro come Pacifico da Tivoli o Pietro da Sant'Albano. Noi con le storie della biblioteca non c'entriamo. Ma vorremmo entrarci un poco di pi\u00f9. E allora scoperchiate questo nido di serpenti, voi che avete bruciato tanti eretici.\"\n\"Io non ho mai bruciato nessuno,\" rispose seccamente Guglielmo.\n\"Dicevo cos\u00ec per dire,\" ammise Aymaro con un gran sorriso. \"Buona caccia, frate Guglielmo, ma fate attenzione di notte.\"\n\"Perch\u00e9 non di giorno?\"\n\"Perch\u00e9 di giorno qui si cura il corpo con le erbe buone e di notte si ammala la mente con le erbe cattive. Non crediate che Adelmo sia stato precipitato nell'abisso dalle mani di qualcuno o che le mani di qualcuno abbiano messo Venanzio nel sangue. Qui qualcuno non vuole che i monaci decidano da soli dove andare, cosa fare e cosa leggere. E si usano le forze dell'inferno, o dei negromanti amici dell'inferno, per sconvolgere le menti dei curiosi...\"\n\"Parlate del padre erborista?\"\n\"Severino da Sant'Emmerano \u00e8 una brava persona. Naturalmente, tedesco lui, tedesco Malachia...\" E dopo aver dimostrato ancora una volta di non essere disposto alla mormorazione, Aymaro sal\u00ec a lavorare.\n\"Cosa avr\u00e0 voluto dirci?\" chiesi.\n\"Tutto e nulla. Una abbazia \u00e8 sempre un luogo dove i monaci sono in lotta tra loro per assicurarsi il governo della comunit\u00e0. Anche a Melk, ma forse come novizio non avrai avuto modo di rendertene conto. Ma nel tuo paese conquistare il governo di una abbazia significa conquistarsi un luogo da cui si tratta direttamente"
        },
        {
            "page_number": 102,
            "markdown": "coll'imperatore. In questo paese invece la situazione \u00e8 diversa, l'imperatore \u00e8 lontano, anche quando scende sino a Roma. Non c'\u00e8 una corte, neppure quella papale, ormai. Ci sono le citt\u00e0, te ne sarai accorto.\"\n\"Certo, e ne sono stato colpito. La citt\u00e0 in Italia \u00e8 una cosa diversa che dalle mie parti... Non \u00e8 solo un luogo per abitare: \u00e8 un luogo per decidere, sono sempre tutti in piazza, contano pi\u00f9 i magistrati cittadini che l'imperatore o il papa. Sono... come tanti regni...\"\n\"E i re sono i mercanti. E la loro arma \u00e8 il danaro. Il danaro ha una funzione, in Italia, diversa che nel tuo paese, o nel mio. Dappertutto circola danaro, ma gran parte della vita \u00e8 ancora dominata e regolata dallo scambio di beni, polli o covoni di grano, o un falcetto, o un carro, e il danaro serve a procurarsi questi beni. Avrai notato che nella citt\u00e0 italiana, invece, i beni servono a procurarsi danaro. E anche i preti, e i vescovi, e persino gli ordini religiosi, devono fare i conti col danaro. E' per questo, naturalmente, che la ribellione al potere si manifesta come richiamo alla povert\u00e0, e si ribellano al potere coloro che sono esclusi dal rapporto col danaro, e ogni richiamo alla povert\u00e0 suscita tanta tensione e tanti dibattiti, e la citt\u00e0 intera, dal vescovo al magistrato, sente come proprio nemico chi predica troppo la povert\u00e0. Gli inquisitori sentono puzza di demonio dove qualcuno ha reagito alla puzza dello sterco del demonio. E allora capirai anche a cosa sta pensando Aymaro. Un'abbazia benedettina, ai tempi aurei dell'ordine, era il luogo da cui i pastori controllavano il gregge dei fedeli. Aymaro vuole che si torni alla tradizione. Solo che la vita del gregge \u00e8 cambiata, e l'abbazia pu\u00f2 tornare alla tradizione (alla sua gloria, al suo potere di un tempo) solo se accetta il nuovo costume del gregge, diventando diversa. E siccome oggi qui si domina il gregge non con le armi o con lo splendore dei riti, ma con il controllo del danaro, Aymaro vuole che la fabbrica tutta dell'abbazia, e la stessa biblioteca, diventino opificio, e fabbrica di danaro.\"\n\"E cosa c'entra questo coi delitti, o col delitto?\"\n\"Non lo so ancora. Ma ora vorrei salire. Vieni.\"\nI monaci erano gi\u00e0 al lavoro. Nello scriptorium regnava il silenzio ma non era quel silenzio che consegue alla pace operosa dei cuori. Berengario, che ci aveva preceduto di poco, ci accolse con imbarazzo. Gli altri monaci levarono il capo dal loro lavoro. Sapevano che eravamo l\u00ec per scoprire qualcosa intorno a Venanzio, e la direzione stessa dei loro sguardi fiss\u00f2 la nostra attenzione su un posto vuoto, sotto una finestra che si apriva all'interno sull'ottagono centrale.\n\nBench\u00e9 la giornata fosse molto fredda la temperatura nello scriptorium era abbastanza mite. Non a caso era stato disposto sopra le cucine da cui proveniva abbastanza calore, anche perch\u00e9 le canne fumarie dei due forni sottostanti passavano dentro i pilastri che sostenevano le due scale a chiocciola poste nei torrioni occidentale e meridionale. Quanto al torrione settentrionale, dalla parte opposta della grande sala, non aveva scala, ma un grande camino che ardeva diffondendo un lieto tepore. Inoltre il pavimento era stato ricoperto di paglia, che rendeva i nostri passi silenziosi. Insomma, l'angolo meno riscaldato era quello del torrione orientale e infatti notai che, poich\u00e9 rimanevano posti liberi rispetto al numero di monaci al"
        },
        {
            "page_number": 103,
            "markdown": "lavoro, tutti tendevano a evitare i tavoli collocati in quella direzione. Quando pi\u00f9 tardi mi resi conto che la scala a chiocciola del torrione orientale era l'unica che conduceva, oltre che in basso al refettorio, anche in alto alla biblioteca, mi domandai se un calcolo sapiente non avesse regolato il riscaldamento della sala, in modo che i monaci fossero distolti dal curiosare da quella parte e fosse pi\u00f9 facile al bibliotecario controllare l'accesso alla biblioteca. Ma forse esageravo nei miei sospetti, diventando povera scimmia del mio maestro, perch\u00e9 subito pensai che questo calcolo non avrebbe dato gran frutto d'estate - a meno (mi dissi) che d'estate quello non fosse stato proprio il lato pi\u00f9 assolato e quindi ancora una volta il pi\u00f9 evitato.\n\nIl tavolo del povero Venanzio dava di spalle al grande camino, ed era probabilmente uno dei pi\u00f9 ambiti. Avevo allora passato piccola parte della mia vita in uno scriptorium, ma molta ne passai in seguito e so quanta sofferenza costi allo scriba, al rubricatore e allo studioso trascorrere al proprio tavolo le lunghe ore invernali, con le dita che si rattrappiscono sullo stilo (quando gi\u00e0 con una temperatura normale, dopo sei ore di scrittura, prende alle dita il terribile crampo del monaco e il pollice duole come se fosse stato pestato). E questo spiega perch\u00e9 sovente troviamo in margine ai manoscritti frasi lasciate dallo scriba come testimonianza di sofferenza (e di insofferenza) quali \"Grazie a Dio presto si fa buio\", oppure \"Oh, avessi un bel bicchiere di vino!\", o ancora \"Oggi fa freddo, la luce \u00e8 tenue, questo vello \u00e8 peloso, qualcosa non va\". Come dice un antico proverbio, tre dita tengono la penna, ma il corpo intero lavora. E dolora.\n\nMa dicevo del tavolo di Venanzio. Pi\u00f9 piccolo di altri, come del resto quelli posti intorno al cortile ottagonale, destinati a studiosi, mentre pi\u00f9 ampi erano quelli sotto alle finestre delle pareti esterne, destinati a miniatori e copisti. Peraltro anche Venanzio lavorava con un leggio, perch\u00e9 probabilmente consultava manoscritti in prestito all'abbazia, di cui si faceva copia. Sotto al tavolo era disposta una scaffalatura bassa, dove erano ammucchiati fogli non rilegati, e poich\u00e9 erano tutti in latino ne dedussi che erano le sue traduzioni pi\u00f9 recenti. Erano scritti in modo affrettato, non costituivano pagine di libro e avrebbero dovuto essere affidati poi a un copista e a un miniatore. Per questo erano difficilmente leggibili. Tra i fogli, qualche libro, in greco. Un altro libro greco era aperto sul leggio, l'opera su cui Venanzio stava compiendo nei giorni scorsi il suo lavoro di traduttore. Io allora non conoscevo ancora il greco, ma il mio maestro disse che era di un tale Luciano e narrava di un uomo trasformato in asino. Ricordai allora una favola analoga di Apuleio, che ai novizi era di solito severamente sconsigliata.\n\"Come mai Venanzio faceva questa traduzione?\" chiese Guglielmo a Berengario che ci stava accanto.\n\"E' stata chiesta all'abbazia dal signore di Milano e l'abbazia ne ricaver\u00e0 un diritto di prelazione sulla produzione di vino di alcuni poderi che stanno a oriente,\" Berengario indic\u00f2 con la mano lontano. Ma subito aggiunse: \"Non \u00e8 che l'abbazia si presti a lavori venali per i laici. Ma il committente si \u00e8 adoperato affinch\u00e9 questo prezioso manoscritto greco ci fosse dato in prestito dal doge di Venezia che lo ebbe dall'imperatore di Bisanzio, e quando Venanzio avesse terminato il suo lavoro ne avremmo fatto due copie, una per il committente e una per la nostra biblioteca.\""
        },
        {
            "page_number": 104,
            "markdown": "\"Che quindi non disdegna raccogliere anche favole pagane,\" disse Guglielmo.\n\"La biblioteca \u00e8 testimonianza della verit\u00e0 e dell'errore,\" disse allora una voce alle nostre spalle. Era Jorge. Ancora una volta mi stupii (ma molto avrei dovuto stupirmi ancora nei giorni seguenti) per il modo inopinato in cui quel vecchio appariva d'improvviso, come se noi non vedessimo lui e lui vedesse noi. Mi chiesi anche cosa mai facesse un cieco nello scriptorium, ma mi resi conto in seguito che Jorge era onnipresente in tutti i luoghi dell'abbazia. E sovente stava nello scriptorium, seduto su uno scranno presso al camino, e pareva seguisse tutto quello che avveniva nella sala. Una volta lo udii dal suo posto domandare ad alta voce: \"Chi sale?\" e si rivolgeva a Malachia che, i passi attutiti dalla paglia, stava avviandosi alla biblioteca. I monaci tutti lo avevano in grande stima e si rivolgevano sovente a lui leggendogli brani di difficile comprensione, consultandolo per uno scolio o chiedendogli lumi sul come rappresentare un animale o un santo. Ed egli guardava nel vuoto coi suoi occhi spenti, come fissasse pagine che aveva vivide nella memoria e rispondeva che i falsi profeti sono abbigliati come vescovi e le rane escono loro dalla bocca, o quali erano le pietre che dovevano adornare le mura della Gerusalemme celeste, o che gli arimaspi van rappresentati nelle mappe presso alla terra del prete Gianni raccomandando di non eccedere nel farli seducenti nella loro mostruosit\u00e0, ch\u00e9 bastava fossero rappresentati in modo di emblema, riconoscibili ma non concupiscibili, o repellenti sino al riso.\n\nUna volta lo udii consigliare uno scoliaste su come interpretare la recapitulatio nei testi di Ticonio giusta la mente di santo Agostino, acch\u00e9 si evitasse l'eresia donatista. Un'altra volta lo udii dar consigli sul come, commentando, distinguere gli eretici dagli scismatici. O ancora, a uno studioso perplesso, dire quale libro avrebbe dovuto cercare nel catalogo della biblioteca, e pressappoco in quale foglio ne avrebbe trovato menzione, assicurandogli che il bibliotecario glielo avrebbe certo consegnato, perch\u00e9 si trattava di opera ispirata da Dio. Infine un'altra volta lo udii dire che un tale libro non andava ricercato, perch\u00e9 esisteva, \u00e8 vero, nel catalogo, ma era stato rovinato dai topi cinquant'anni prima, e si polverizzava sotto le dita di chi ormai lo toccasse. Egli era insomma la memoria stessa della biblioteca e l'anima dello scriptorium. Talora ammoniva i monaci che udiva chiacchierare tra loro: \"Affrettatevi a lasciare testimonianza della verit\u00e0, ch\u00e9 i tempi sono vicini!\" e alludeva alla venuta dell'Anticristo.\n\"La biblioteca \u00e8 testimonianza della verit\u00e0 e dell'errore,\" disse dunque Jorge.\n\"Certo, Apuleio e Luciano erano colpevoli di molti errori,\" disse Guglielmo.\"Ma questa favola contiene sotto il velame delle proprie finzioni anche una buona morale, perch\u00e9 insegna quanto si paghino i propri errori e inoltre credo che la storia dell'uomo trasformato in asino alluda alla metamorfosi dell'anima che cade nel peccato.\"\n\"Pu\u00f2 darsi,\" disse Jorge.\n\"Per\u00f2 adesso capisco perch\u00e9 Venanzio durante quella conversazione di cui mi disse ieri fosse cos\u00ec interessato ai problemi della commedia; infatti anche le favole di questo tipo possono essere assimilate alle commedie degli antichi. Entrambe non narrano di uomini che esistettero veramente, come le tragedie ma, dice Isidoro, sono"
        },
        {
            "page_number": 105,
            "markdown": "finzioni: \u00abfabulae poetae a fando nominaverunt quia non sunt res factae sed tantum loquendo fictae\u00bb...\"\n\nA tutta prima non capii perch\u00e9 Guglielmo si fosse inoltrato in quella dotta discussione e proprio con un uomo che pareva non amare simili argomenti, ma la risposta di Jorge mi disse quanto il mio maestro fosse stato sottile.\n\"Quel giorno non si discuteva di commedie, ma solo della liceit\u00e0 del riso,\" disse accigliato Jorge. E io mi ricordavo benissimo che quando Venanzio aveva accennato a quella discussione, proprio il giorno prima, Jorge aveva asserito di non ricordarsene.\n\"Ah,\" disse con noncuranza Guglielmo, \"credevo aveste parlato delle menzogne dei poeti e degli enigmi arguti...\"\n\"Si parlava del riso,\" disse seccamente Jorge. \"Le commedie erano scritte dai pagani per muovere gli spettatori al riso, e male facevano. Ges\u00f9 Nostro Signore non raccont\u00f2 mai commedie n\u00e9 favole, ma solo limpide parabole che allegoricamente ci istruiscono su come guadagnarci il paradiso, e cos\u00ec sia.\"\n\"Mi chiedo,\" disse Guglielmo, \"perch\u00e9 siate tanto contrario a pensare che Ges\u00f9 abbia mai riso. Io credo che il riso sia una buona medicina, come i bagni, per curare gli umori e le altre affezioni del corpo, in particolare la melanconia.\"\n\"I bagni sono cosa buona,\" disse Jorge, \"e lo stesso Aquinate li consiglia per rimuovere la tristezza, che pu\u00f2 essere passione cattiva quando non si rivolga a un male che possa essere rimosso attraverso l'audacia. I bagni restituiscono l'equilibrio degli umori. Il riso squassa il corpo, deforma i lineamenti del viso, rende l'uomo simile alla scimmia.\"\n\"Le scimmie non ridono, il riso \u00e8 proprio dell'uomo, \u00e8 segno della sua razionalit\u00e0,\" disse Guglielmo.\n\"E' segno della razionalit\u00e0 umana anche la parola e con la parola si pu\u00f2 bestemmiare Dio. Non tutto ci\u00f2 che \u00e8 proprio dell'uomo \u00e8 necessariamente buono. Il riso \u00e8 segno di stoltezza. Chi ride non crede in ci\u00f2 di cui si ride, ma neppure lo odia. E dunque ridere del male significa non disporsi a combatterlo e ridere del bene significa disconoscere la forza per cui il bene \u00e8 diffusivo di s\u00e9. Per questo la Regola dice: \u00abdecimus humilitatis gradus est si non sit facilis ac promptus in risu, quia scriptum est: stultus in risu exaltat vocem suam.\u00bb\"\n\"Quintiliano,\" interruppe il mio maestro, \"dice che il riso \u00e8 da reprimere nel panegirico, per dignit\u00e0, ma \u00e8 da incoraggiare in molti altri casi. Tacito loda l'ironia di Calpurnio Pisone, Plinio il giovane scrisse: \u00abaliquando praeterea rideo, jocor, ludo, homo sum.\u00bb\"\n\"Erano pagani,\" replic\u00f2 Jorge. \"La Regola dice: \u00abscurrilitates vero vel verba otiosa et risum moventia aeterna clausura in omnibus locis damnamus, et ad talia eloquia discipulum aperire os non permittitur.\u00bb\"\n\"Per\u00f2 quando gi\u00e0 il verbo di Cristo aveva trionfato sulla terra, Sinesio di Cirene dice che la divinit\u00e0 ha saputo combinare armoniosamente comico e tragico, ed Elio Spaziano dice dell'imperatore Adriano, uomo di elevati costumi e di animo naturaliter cristiano, che seppe mescolare momenti di gaiezza a momenti di gravit\u00e0. E infine Ausonio raccomanda di dosare con moderazione il serio e il giocoso.\""
        },
        {
            "page_number": 106,
            "markdown": "\"Ma Paolino da Nola e Clemente di Alessandria ci misero in guardia contro queste stoltezze, e Sulpicio Severo dice che san Martino non fu mai visto da alcuno n\u00e9 in preda all'ira n\u00e9 in preda all'ilarit\u00e0.\"\n\"Per\u00f2 ricorda del santo alcune risposte spiritualiter salsa,\" disse Guglielmo.\n\"Erano pronte e sapienti, non ridicole. San Ephraim ha scritto una parenesi contro il riso dei monaci, e nel De habitu et conversatione monachorum si raccomanda di evitare oscenit\u00e0 e lepidezze come fossero il veleno degli aspidi!\"\n\"Ma Ildeberto disse: \u00abadmittendo tibi joca sunt post seria quaedam, sed tamen et dignis et ipsa gerenda modis.\u00bb E Giovanni di Salisbury ha autorizzato una modesta ilarit\u00e0. E infine l'Ecclesiaste, di cui avete citato il passo a cui si riferisce la vostra Regola, dove si dice che il riso \u00e8 proprio dello stolto, ammette almeno un riso silenzioso, dell'animo sereno.\"\n\"L'animo \u00e8 sereno solo quando contempla la verit\u00e0 e si diletta del bene compiuto, e della verit\u00e0 e del bene non si ride. Ecco perch\u00e9 Cristo non rideva. Il riso \u00e8 fomite di dubbio.\"\n\"Ma talora \u00e8 giusto dubitare.\"\n\"Non ne vedo la ragione. Quando si dubita occorre rivolgersi a un'autorit\u00e0, alle parole di un padre o di un dottore, e cessa ogni ragione di dubbio. Mi sembrate imbevuto di dottrine discutibili, come quelle dei logici di Parigi. Ma san Bernardo seppe bene intervenire contro il castrato Abelardo che voleva sottomettere tutti i problemi al vaglio freddo e senza vita di una ragione non illuminata dalle scritture, pronunciando il suo \u00e8 cos\u00ec e non \u00e8 cos\u00ec. Certo colui che accetti queste idee pericolosissime pu\u00f2 anche apprezzare il gioco dell'insipiente che ride di ci\u00f2 di cui solo si deve sapere l'unica verit\u00e0, che \u00e8 gi\u00e0 stata detta una volta per tutte. Cos\u00ec ridendo l'insipiente dice implicitamente \u00abDeus non est\u00bb.\"\n\"Venerabile Jorge, mi sembrate ingiusto quando trattate da castrato Abelardo, perch\u00e9 sapete che incorse in tale triste condizione per la nequizia altrui...\"\n\"Per i suoi peccati. Per l'albagia della sua fiducia nella ragione dell'uomo. Cos\u00ec la fede dei semplici venne irrisa, i misteri di Dio furono sviscerati (o si tent\u00f2, stolti coloro che lo tentarono), questioni che riguardavano le cose altissime vennero trattate temerariamente, si irrise ai padri perch\u00e9 avevano ritenuto che tali questioni andavano piuttosto sopite che sciolte.\"\n\"Non sono d'accordo, venerabile Jorge. Dio vuole da noi che esercitiamo la nostra ragione su molte cose oscure su cui la scrittura ci ha lasciato liberi di decidere. E quando qualcuno vi propone di credere a una proposizione voi dovete prima esaminare se essa \u00e8 accettabile, perch\u00e9 la nostra ragione \u00e8 stata creata da Dio, e ci\u00f2 che piace alla nostra ragione non pu\u00f2 non piacere alla ragione divina, sulla quale peraltro sappiamo solo quello che, per analogia e spesso per negazione, ne inferiamo dai procedimenti della nostra ragione. E allora vedete che talora, per minare la falsa autorit\u00e0 di una proposizione assurda che ripugna alla ragione, anche il riso pu\u00f2 essere uno strumento giusto. Spesso il riso serve anche a confondere i malvagi e far rifulgere la loro stoltezza. Si racconta di san Mauro che i pagani lo posero nell'acqua bollente ed egli si lament\u00f2 che il bagno fosse troppo freddo; il governatore pagano"
        },
        {
            "page_number": 107,
            "markdown": "mise stoltamente la mano nell'acqua per controllare, e si ustion\u00f2. Bella azione di quel santo martire che ridicolizz\u00f2 i nemici della fede.\"\n\nJorge sogghign\u00f2: \"Anche negli episodi che raccontano i predicatori si trovano molte fole. Un santo immerso nell'acqua bollente soffre per Cristo e trattiene le sue grida, non gioca tiri da bambini ai pagani!\"\n\"Vedete?\" disse Guglielmo, \"questa storia vi pare ripugnare alla ragione e l'accusate di essere ridicola! Sia pure tacitamente e controllando le vostre labbra, voi state ridendo di qualcosa e volete che anch'io non la prenda sul serio. Ridete del riso, ma ridete.\"\n\nJorge ebbe un gesto di fastidio: \"Giocando sul riso mi trascinate in discorsi vani. Ma voi sapete che Cristo non rideva.\"\n\"Non ne sono sicuro. Quando invita i farisei a gettare la prima pietra, quando chiede di chi sia l'effige sulla moneta da pagare in tributo, quando gioca con le parole e dice \u00abTu es petrus\u00bb, io credo che egli dicesse cose argute, per confondere i peccatori, per sostenere l'animo dei suoi. Parla con arguzia anche quando dice a Caifa: \u00abTu l'hai detto.\u00bb E Gerolamo quando commenta Geremia, dove Dio dice a Gerusalemme \u00abnudavi femora contra faciem tuam\u00bb, spiega: \u00absive nudabo et relevabo femora et posteriora tua.\u00bb Persino Dio dunque si esprime per arguzie per confondere coloro che vuol punire. E sapete benissimo che nel momento pi\u00f9 acceso della lotta tra cluniacensi e cistercensi i primi accusarono i secondi, per renderli ridicoli, di non portar brache. E nello Speculum Stultorum si racconta dell'asino Brunello che si chiede cosa accadrebbe se di notte il vento sollevasse le coperte e il monaco si vedesse le pudenda...\"\n\nI monaci intorno risero e Jorge si infuri\u00f2: \"Mi state trascinando questi confratelli in una festa dei folli. Lo so che \u00e8 uso tra i francescani accattivarsi le simpatie del popolo con stoltezze di questo genere, ma di questi ludi vi dir\u00f2 quello che dice un verso che udii da uno dei vostri predicatori: tum podex carmen extulit horridulum.\"\n\nLa reprimenda era un po' troppo forte, Guglielmo era stato impertinente, ma ora Jorge lo accusava di emettere peti dalla bocca. Mi chiesi se questa risposta severa non doveva significare un invito, da parte del monaco anziano, a uscire dallo scriptorium. Ma vidi Guglielmo, cos\u00ec combattivo poco prima, farsi mansuetissimo.\n\"Vi chiedo perdono, venerabile Jorge,\" disse. \"La mia bocca ha tradito i miei pensieri, non volevo mancarvi di rispetto. Forse quello che dite \u00e8 giusto, e io mi sbagliavo.\"\n\nJorge, di fronte a quest'atto di squisita umilt\u00e0, emise un grugnito che poteva esprimere sia soddisfazione che perdono, e non pot\u00e9 far altro che tornare al suo posto, mentre i monaci, che durante la discussione si erano via via avvicinati, rifluivano ai loro tavoli da lavoro. Guglielmo si inginocchi\u00f2 di nuovo davanti al tavolo di Venanzio e riprese a frugare tra le carte. Con la sua risposta umilissima Guglielmo si era guadagnato alcuni secondi di tranquillit\u00e0. E quello che vide in quei pochi secondi ispir\u00f2 le sue ricerche della notte che doveva venire.\n\nFurono per\u00f2 davvero pochi secondi. Bencio si avvicin\u00f2 subito fingendo di aver dimenticato il suo stilo sul tavolo quando si era avvicinato a sentire la conversazione"
        },
        {
            "page_number": 108,
            "markdown": "con Jorge, e sussurr\u00f2 a Guglielmo che aveva urgenza di parlargli, dandogli convegno dietro i balnea. Gli disse di allontanarsi per primo, che egli lo avrebbe raggiunto entro breve.\n\nGuglielmo esit\u00f2 qualche istante, poi chiam\u00f2 Malachia, che dal suo tavolo di bibliotecario, presso al catalogo, aveva seguito tutto quanto era avvenuto e lo preg\u00f2, in virt\u00f9 del mandato ricevuto dall'Abate (e calc\u00f2 molto su questo suo privilegio) di porre qualcuno a guardia del tavolo di Venanzio, perch\u00e9 reputava utile alla sua inchiesta che nessuno vi si avvicinasse durante tutto il giorno, sino a che egli non avesse potuto tornare. Lo disse ad alta voce, perch\u00e9 in tal senso impegnava non solo Malachia a sorvegliare i monaci ma i monaci stessi a sorvegliare Malachia. Il bibliotecario non pot\u00e9 che acconsentire e Guglielmo si allontan\u00f2 con me.\n\nMentre attraversavamo l'orto e ci portavamo presso i balnea, che erano a ridosso della costruzione dell'ospedale, Guglielmo osserv\u00f2:\n\"Pare che a molti dispiaccia che io metta le mani su qualcosa che sta sopra o sotto il tavolo di Venanzio.\"\n\"E cosa sar\u00e0?\"\n\"Ho l'impressione che non lo sappiano neppure quelli a cui dispiace.\"\n\"Dunque Bencio non ha nulla da dirci e ci sta solo attirando lontano dallo scriptorium?\"\n\"Questo lo sapremo subito,\" disse Guglielmo. Infatti dopo poco Bencio ci raggiunse."
        },
        {
            "page_number": 109,
            "markdown": "# Secondo giorno \n\n## Sesta\n\nDove Bencio fa uno strano racconto da cui si apprendono cose poco edificanti sulla vita dell'abbazia\n\nQuello che Bencio ci disse fu alquanto confuso. Sembrava veramente che egli ci avesse attirato laggi\u00f9 solo per allontanarci dallo scriptorium, ma pareva anche che, incapace di inventare un pretesto attendibile, egli ci dicesse anche frammenti di una verit\u00e0 pi\u00f9 vasta che egli conosceva.\n\nEgli ci disse che al mattino era stato reticente, ma che ora, dopo matura riflessione, riteneva che Guglielmo dovesse sapere tutta la verit\u00e0. Durante la famosa conversazione sul riso, Berengario aveva accennato al \"finis Africae\". Cos'era? La biblioteca era piena di segreti, e specialmente di libri che non erano mai stati dati in lettura ai monaci. Bencio era stato colpito dalle parole di Guglielmo sull'esame razionale delle proposizioni. Egli riteneva che un monaco studioso avesse il diritto di conoscere tutto quello che la biblioteca custodiva, disse parole di fuoco contro il concilio di Soissons che aveva condannato Abelardo, e mentre parlava ci rendemmo conto che questo monaco ancora giovane, che si dilettava di retorica, era agitato da fremiti di indipendenza e faticava ad accettare i vincoli che la disciplina dell'abbazia poneva alla curiosit\u00e0 del suo intelletto. Io ho sempre appreso a diffidare di tali curiosit\u00e0, ma so bene che al mio maestro questo atteggiamento non dispiaceva, e mi avvidi che simpatizzava con Bencio e gli prestava fede. In breve, Bencio ci disse che non sapeva di che segreti Adelmo, Venanzio e Berengario avessero parlato, ma che non gli sarebbe dispiaciuto che da quella triste storia ne addivenisse un po' di luce sul modo in cui la biblioteca era amministrata, e che non disperava che il mio maestro, comunque avesse dipanato la matassa dell'inchiesta, ne traesse elementi per stimolare l'Abate ad allentare la disciplina intellettuale che pesava sui monaci - venuti da tanto lontano, come lui, aggiunse, proprio per nutrire la loro mente con le meraviglie celate nell'ampio ventre della biblioteca.\n\nIo credo che Bencio fosse sincero nell'attendersi dall'inchiesta quello che diceva. Probabilmente per\u00f2 voleva al tempo stesso, come Guglielmo aveva previsto, riservarsi di frugare nel tavolo di Venanzio per primo, divorato com'era dalla curiosit\u00e0, e per tenercene lontani era disposto a darci in cambio altre informazioni. Ed ecco quali furono.\n\nBerengario era consumato, ormai molti tra i monaci lo sapevano, da un'insana passione per Adelmo, la stessa passione i cui nefasti la collera divina aveva colpito a Sodoma e Gomorra. Cos\u00ec Bencio si espresse, forse per riguardo alla mia giovane et\u00e0. Ma chi ha vissuto la propria adolescenza in un monastero sa che, ancorch\u00e9 si sia mantenuto casto, di tali passioni ha ben sentito parlare, e talora ha dovuto guardarsi"
        },
        {
            "page_number": 110,
            "markdown": "dalle insidie di chi ne era schiavo. Monacello com'ero non avevo gi\u00e0 ricevuto io stesso, a Melk, da un monaco anziano, cartigli con versi che di solito un laico dedica a una donna? I voti monacali ci tengono lontani da quella sentina di vizi che \u00e8 il corpo della femmina, ma spesso ci conducono vicinissimi ad altri errori. Posso infine nascondermi che la mia stessa vecchiaia \u00e8 ancora oggi agitata dal demone meridiano quando mi accade di attardare il mio sguardo, in coro, sul volto imberbe di un novizio, puro e fresco come fanciulla?\n\nDico queste cose non per mettere in dubbio la scelta che ho fatto di dedicarmi alla vita monastica, ma per giustificare l'errore di molti a cui questo santo fardello risulta pesante. Forse per giustificare il delitto orribile di Berengario. Ma pare, secondo Bencio, che questo monaco coltivasse il suo vizio in modo ancora pi\u00f9 ignobile, e cio\u00e8 usando le armi del ricatto per ottenere da altri quanto la virt\u00f9 e il decoro avrebbero dovuto sconsigliar loro di donare.\n\nDunque da tempo i monaci ironizzavano sugli sguardi teneri che Berengario lanciava ad Adelmo, che pare fosse di grande avvenenza. Mentre Adelmo, totalmente innamorato del suo lavoro, dal quale soltanto pareva trarre diletto, poco si prendeva cura della passione di Berengario. Ma forse, chi sa, egli ignorava che l'animo suo, nel profondo, lo inclinava alla stessa ignominia. Fatto sta che Bencio disse di aver sorpreso un dialogo tra Adelmo e Berengario, in cui Berengario, alludendo a un segreto che Adelmo gli chiedeva di svelargli, gli proponeva il turpe mercato che anche il lettore pi\u00f9 innocente pu\u00f2 immaginare. E pare che Bencio udisse dalle labbra di Adelmo parole di consenso, quasi dette con sollievo. Come se, ardiva Bencio, Adelmo altro in fondo non desiderasse, e gli fosse bastato trovare una ragione diversa dal desiderio carnale per acconsentire. Segno, argomentava Bencio, che il segreto di Berengario doveva riguardare arcani della sapienza, cos\u00ec che Adelmo potesse nutrire l'illusione di piegarsi a un peccato della carne per accontentare una voglia dell'intelletto. E, aggiunse Bencio con un sorriso, quante volte lui stesso non era agitato da voglie dell'intelletto cos\u00ec violente che per accontentarle avrebbe acconsentito ad assecondare voglie carnali non sue, anche contro la voglia carnale sua stessa.\n\"Non ci sono momenti,\" chiese a Guglielmo, \"in cui voi fareste anche cose riprovevoli per avere tra le mani un libro che cercate da anni?\"\n\"Il saggio e virtuosissimo Silvestro II, secoli fa, diede in dono una sfera armillare preziosissima per un manoscritto, credo, di Stazio o Lucano,\" disse Guglielmo. Aggiunse poi, prudentemente: \"Ma si trattava di una sfera armillare, non della propria virt\u00f9.\"\n\nBencio ammise che il suo entusiasmo lo aveva trascinato oltre, e riprese il racconto. La notte prima che Adelmo morisse, egli aveva seguito i due, mosso dalla curiosit\u00e0. E li aveva visti, dopo compieta, avviarsi insieme al dormitorio. Aveva atteso a lungo tenendo socchiusa la porta della sua cella, non lontana dalla loro, e aveva visto chiaramente Adelmo scivolare, quando il silenzio era calato sul sonno dei monaci, nella cella di Berengario. Aveva ancora vegliato, senza poter prendere sonno, sino a che aveva udito la porta di Berengario che si apriva, e Adelmo che ne fuggiva quasi di corsa, con l'amico che cercava di trattenerlo. Berengario lo aveva"
        },
        {
            "page_number": 111,
            "markdown": "seguito mentre Adelmo scendeva al piano inferiore. Bencio li aveva seguiti cautamente e all'imbocco del corridoio inferiore aveva visto Berengario, quasi tremante, che schiacciato in un angolo fissava la porta della cella di Jorge. Bencio aveva intuito che Adelmo si era gettato ai piedi del vecchio confratello per confessargli il suo peccato. E Berengario tremava, sapendo che il suo segreto veniva svelato, sia pure sotto il sigillo del sacramento.\n\nPoi Adelmo era uscito, pallidissimo in viso, aveva allontanato da s\u00e9 Berengario che cercava di parlargli, e si era precipitato fuori dal dormitorio, girando intorno all'abside della chiesa ed entrando in coro dal portale settentrionale (che di notte rimane sempre aperto). Probabilmente voleva pregare. Berengario lo aveva seguito, ma senza entrare in chiesa, e si aggirava per le tombe del cimitero torcendosi le mani.\n\nBencio non sapeva che fare quando si era accorto che una quarta persona si muoveva nei pressi. Anch'essa aveva seguito i due e certo non si era avveduta della presenza di Bencio, che si teneva ritto contro il tronco di una quercia piantata ai limiti del cimitero. Era Venanzio. Alla sua vista Berengario si era acquattato tra le tombe e Venanzio era entrato anch'esso in coro. A questo punto Bencio, temendo di essere scoperto, aveva fatto ritorno al dormitorio. Il mattino dopo il cadavere di Adelmo era stato trovato ai piedi della scarpata. E altro, Bencio, non sapeva.\n\nSi appressava ormai l'ora del desinare. Bencio ci lasci\u00f2 e il mio maestro non gli chiese altro. Noi rimanemmo per un poco dietro i balnea, poi passeggiammo per qualche minuto nell'orto, meditando su quelle singolari rivelazioni.\n\"Frangula,\" disse a un tratto Guglielmo chinandosi a osservare una pianta, che in quel giorno di inverno riconobbe dall'arbusto. \"Buono l'infuso di corteccia per le emorroidi. E quello \u00e8 arctium lappa, un buon cataplasma di radici fresche cicatrizza gli eczemi della pelle.\"\n\"Siete pi\u00f9 bravo di Severino,\" gli dissi, \"ma ora fatemi sentire cosa pensate di ci\u00f2 che abbiamo udito!\"\n\"Caro Adso, dovresti imparare a ragionare con la tua testa. Bencio ci ha detto probabilmente la verit\u00e0. Il suo racconto coincide con quello, peraltro cos\u00ec frammisto ad allucinazioni, di Berengario, questa mattina presto. Prova a ricostruire. Berengario e Adelmo fanno insieme una gran brutta cosa, lo avevamo gi\u00e0 intuito. E Berengario deve aver svelato ad Adelmo quel segreto che rimane ahim\u00e8 un segreto. Adelmo, dopo aver commesso il suo delitto contro la castit\u00e0 e le regole della natura, pensa solo a confidarsi con qualcuno che possa assolverlo, e corre da Jorge. Il quale ha carattere molto austero, ne abbiamo avuto le prove, e certo assale Adelmo con angoscianti reprimende. Forse non gli d\u00e0 l'assoluzione, forse gli impone un'impossibile penitenza, non lo sappiamo, n\u00e9 Jorge ce lo dir\u00e0 mai. Fatto sta che Adelmo corre in chiesa a prosternarsi davanti all'altare, ma non placa il suo rimorso. A questo punto viene avvicinato da Venanzio. Non sappiamo cosa si dicano. Forse Adelmo confida a Venanzio il segreto avuto in dono (o in pagamento) da Berengario, e che ormai non gli importa pi\u00f9 nulla, dappoich\u00e9 egli ha ormai un suo segreto ben pi\u00f9 terribile e bruciante. Cosa accade a Venanzio? Forse, preso dalla stessa ardente curiosit\u00e0 che muoveva oggi anche il nostro Bencio, pago di ci\u00f2 che ha saputo, lascia Adelmo ai suoi rimorsi. Adelmo si vede abbandonato, progetta di uccidersi, esce"
        },
        {
            "page_number": 112,
            "markdown": "disperato nel cimitero e ivi incontra Berengario. Gli dice parole tremende, gli rinfaccia la sua responsabilit\u00e0, lo chiama suo maestro di turpitudine. Credo proprio che il racconto di Berengario, spogliato di ogni allucinazione, fosse esatto. Adelmo gli ripete le stesse parole di disperazione che deve aver udito da Jorge. Ed ecco che Berengario se ne va sconvolto da una parte, e Adelmo va a uccidersi dall'altra. Poi viene il resto, di cui siamo stati quasi testimoni. Tutti credono che Adelmo sia stato ucciso, Venanzio ne trae l'impressione che il segreto della biblioteca sia ancor pi\u00f9 importante di quanto non credesse, e continua la ricerca per conto proprio. Sino a che qualcuno non lo ferma, prima o dopo che egli abbia scoperto ci\u00f2 che voleva.\"\n\"Chi lo uccide? Berengario?\"\n\"Pu\u00f2 essere. O Malachia, che deve custodire l'Edificio. O un altro. Berengario \u00e8 sospettabile proprio perch\u00e9 \u00e8 spaventato, e sapeva che ormai Venanzio possedeva il suo segreto. Malachia \u00e8 sospettabile: custode dell'integrit\u00e0 della biblioteca, scopre che qualcuno l'ha violata, e uccide. Jorge sa tutto di tutti, possiede il segreto di Adelmo, non vuole che io scopra cosa Venanzio potrebbe aver trovato... Molti fatti consiglierebbero di sospettarlo. Ma dimmi tu come un uomo cieco pu\u00f2 ucciderne un altro nel pieno delle forze, e come un vecchio, bench\u00e9 robusto, abbia potuto trasportare il cadavere nella giara. Ma infine, perch\u00e9 l'assassino non potrebbe essere lo stesso Bencio? Potrebbe averci mentito, essere mosso da fini inconfessabili. E perch\u00e9 limitare i sospetti ai soli che parteciparono alla conversazione sul riso? Forse il delitto ha avuto altri moventi, che non hanno nulla a che fare con la biblioteca. In ogni caso occorrono due cose: sapere come si entra in biblioteca di notte, e avere un lume. Per il lume pensaci tu. Gira in cucina all'ora di pranzo, prendine uno...\"\n\"Un furto?\"\n\"Un prestito, alla maggior gloria del Signore.\"\n\"Se \u00e8 cos\u00ec, contate su di me.\"\n\"Bravo. Quanto a entrare nell'Edificio, abbiamo visto da dove \u00e8 apparso Malachia ieri notte. Oggi far\u00f2 una visita alla chiesa e a quella cappella in particolare. Tra un'ora andremo a mensa. Dopo abbiamo una riunione con l'Abate. Vi sarai ammesso, perch\u00e9 ho chiesto di avere un segretario che prenda nota di quanto diremo.\""
        },
        {
            "page_number": 113,
            "markdown": "# Secondo giorno \n\n## Nona\n\nDove l'Abate si mostra fiero delle ricchezze della sua abbazia e timoroso degli eretici, e alla fine Adso dubita di aver fatto male ad andare per il mondo\n\nTrovammo l'Abate in chiesa, davanti all'altar maggiore. Stava seguendo il lavoro di alcuni novizi che avevano tratto da qualche penetrale una serie di vasi sacri, calici, patene, ostensori, e un crocifisso che non avevo visto durante la funzione della mattina. Non potei trattenere un'esclamazione di meraviglia di fronte alla sfolgorante bellezza di quelle sacre suppellettili. Era pieno mezzogiorno e la luce entrava a fiotti dalle finestre del coro, e di pi\u00f9 ancora da quelle delle facciate, formando bianche cascate che, come mistici torrenti di divina sostanza, andavano a incrociarsi in vari punti della chiesa, inondando lo stesso altare.\n\nI vasi, i calici, tutto rivelava la propria materia preziosa: tra il giallo dell'oro, il biancore immacolato degli avori e la trasparenza del cristallo, vidi rilucere gemme di ogni colore e dimensione, e riconobbi il giacinto, il topazio, il rubino, lo zaffiro, lo smeraldo, il crisolite, l'onice, il carbonchio e il diaspro e l'agata. E al tempo stesso mi avvidi di quanto al mattino, rapito prima nella preghiera, e poi sconvolto dal terrore, non avevo notato: il paliotto dell'altare e altri tre pannelli che gli facevano corona, erano interamente d'oro, e infine l'intero altare appariva d'oro da qualunque parte lo si guardasse.\n\nL'Abate sorrise al mio stupore: \"Queste ricchezze che vedete,\" disse rivolto a me e al mio maestro, \"e altre che vedrete ancora, sono il retaggio di secoli di piet\u00e0 e devozione, e testimonio della potenza e santit\u00e0 di questa abbazia. Principi e potenti della terra, arcivescovi e vescovi hanno sacrificato a questo altare e agli oggetti che vi sono destinati gli anelli delle loro investiture, gli ori e le pietre che erano segno della loro grandezza, e li hanno voluti qui rifusi per la maggiore gloria del Signore e di questo suo luogo. Malgrado oggi l'abbazia sia stata funestata da un altro evento luttuoso, non possiamo dimenticare di fronte alla nostra fragilit\u00e0 la forza e la potenza dell'Altissimo. Si avvicinano le festivit\u00e0 del Santo Natale, e stiamo cominciando a pulire gli arredi sacri, in modo che la nascita del Salvatore venga poi festeggiata con tutto lo sfarzo e la magnificenza che merita e vuole. Tutto dovr\u00e0 apparire nel pieno del suo fulgore...\" aggiunse guardando fissamente Guglielmo, e capii dopo perch\u00e9 insisteva cos\u00ec orgogliosamente a giustificare il suo operato, \"perch\u00e9 pensiamo che sia utile e conveniente non nascondere, ma al contrario proclamare le divine elargizioni.\"\n\"Certo,\" disse Guglielmo con cortesia, \"se la sublimit\u00e0 vostra ritiene che il Signore debba essere cos\u00ec glorificato, la vostra abbazia ha raggiunto la pi\u00f9 grande eccellenza in questo contributo di lode.\""
        },
        {
            "page_number": 114,
            "markdown": "\"E cos\u00ec si deve,\" disse l'Abate. \"Se anfore e fiale d'oro e piccoli mortai aurei era d'uso servissero per volere di Dio o ordine dei profeti a raccogliere il sangue di capre o di vitelli o della giovenca nel tempio di Salomone, tanto pi\u00f9 vasi d'oro e pietre preziose, e tutto ci\u00f2 che ha pi\u00f9 valore tra le cose create, devono essere usati con continua reverenza e piena devozione per accogliere il sangue di Cristo! Se per una seconda creazione la nostra sostanza venisse a essere la stessa dei cherubini e dei serafini, sarebbe ancora indegno il servizio che essa potrebbe prestare a una vittima cos\u00ec ineffabile...\"\n\"Cos\u00ec sia,\" dissi.\n\"Molti obbiettano che una mente santamente ispirata, un puro cuore, un'intenzione piena di fede dovrebbero bastare per questa sacra funzione. Noi siamo i primi ad affermare esplicitamente e risolutamente che questa \u00e8 la cosa essenziale: ma siamo convinti che si debba rendere l'omaggio anche attraverso l'esteriore ornamento della sacra suppellettile, perch\u00e9 \u00e8 sommamente giusto e conveniente che noi serviamo il nostro Salvatore in tutte le cose, integralmente, Lui che non si \u00e8 rifiutato di provvedere a noi in tutte le cose integralmente e senza eccezioni.\"\n\"Questa \u00e8 sempre stata l'opinione dei grandi del vostro ordine,\" consent\u00ec Guglielmo, \"e ricordo cose bellissime scritte sugli ornamenti delle chiese dal grandissimo e venerabile abate Sugero.\"\n\"Cos\u00ec \u00e8,\" disse l'Abate. \"Vedete questo crocifisso. Non \u00e8 ancora completo...\" Lo prese in mano con infinito amore e lo consider\u00f2 col volto illuminato di beatitudine. \"Mancano qui ancora alcune perle, n\u00e9 le ho trovate della giusta misura. Un tempo il santo Andrea si rivolse alla croce del Golgota dicendola adorna delle membra di Cristo come di perle. E di perle deve essere adorno questo umile simulacro di quel gran prodigio. Anche se ho ritenuto opportuno farvi incastonare, in questo punto, sopra il capo stesso del Salvatore, il pi\u00f9 bel diamante che mai abbiate visto.\" Accarezz\u00f2 con mani devote, con le sue lunghe dita bianche, le parti pi\u00f9 preziose del sacro legno, ovvero del sacro avorio, ch\u00e9 di questa splendida materia erano fatte le braccia della croce.\n\"Quando, mentre mi diletto di tutte le bellezze di questa casa di Dio, l'incanto delle pietre multicolori mi ha strappato alle cure esterne, e una degna meditazione mi ha indotto a riflettere, trasferendo ci\u00f2 che \u00e8 materiale a ci\u00f2 che \u00e8 immateriale, sulla diversit\u00e0 delle sacre virt\u00f9, allora mi sembra di trovarmi, per cos\u00ec dire, in una strana regione dell'universo che non sta pi\u00f9 del tutto chiusa nel fango della terra n\u00e9 del tutto libera nella purezza del cielo. E mi sembra che, per grazia di Dio, io possa essere trasportato da questo mondo inferiore a quello superiore per via anagogica...\"\n\nParlava, e aveva rivolto il viso alla navata. Un fiotto di luce che penetrava dall'alto lo stava, per una particolare benevolenza dell'astro diurno, illuminando nel volto, e nelle mani che aveva aperte in forma di croce, rapito com'era dal fervore suo. \"Ogni creatura,\" disse, \"sia essa visibile o invisibile, \u00e8 una luce, portata all'essere dal padre delle luci. Questo avorio, quest'onicc, ma anche la pietra che ci circonda sono una luce, perch\u00e9 io percepisco che sono buoni e belli, che esistono secondo le proprie regole di proporzione, che differiscono per genere e specie da tutti gli altri generi e specie, che sono definiti dal proprio numero, che non vengono meno al loro ordine,"
        },
        {
            "page_number": 115,
            "markdown": "che cercano il loro luogo specifico conformemente alla loro gravit\u00e0. E tanto pi\u00f9 queste cose mi vengono rivelate quanto pi\u00f9 la materia che io guardo \u00e8 per sua natura preziosa, e tanto meglio si fa luce della potenza creatrice divina, in quanto se devo risalire alla sublimit\u00e0 della causa, inaccessibile nella sua pienezza, dalla sublimit\u00e0 dell'effetto, quanto meglio non mi parla della divina causalit\u00e0 un effetto mirabile quale l'oro o il diamante, se gi\u00e0 di essa riescono a parlarmi financo lo sterco e l'insetto! E allora, quando in queste pietre percepisco tali cose superiori, l'anima piange, di gioia commossa, e non per vanit\u00e0 terrena o amore delle ricchezze, ma per amore purissimo della causa prima non causata.\"\n\"Davvero questa \u00e8 la pi\u00f9 dolce delle teologie,\" disse Guglielmo con perfetta umilt\u00e0, e pensai che usasse quella insidiosa figura di pensiero che i retori chiamano ironia; la quale si deve usare sempre facendola precedere dalla pronunciatio, che ne costituisce il segnale e la giustificazione; cosa che Guglielmo non faceva mai. Ragione per cui l'Abate, pi\u00f9 incline all'uso delle figure di discorso, prese Guglielmo alla lettera e aggiunse, ancora in preda al suo mistico rapimento: \"E' la pi\u00f9 immediata delle vie che ci pongono in contatto con l'Altissimo, materiale teofania.\"\n\nGuglielmo toss\u00ec educatamente: \"Eh... oh...\" disse. Cos\u00ec faceva quando voleva introdurre un altro argomento. Gli riusc\u00ec di farlo con buona grazia perch\u00e9 era suo costume - e credo sia tipico degli uomini della sua terra - iniziare ogni suo intervento con lunghi gemiti preliminari, come se avviare l'esposizione di un pensiero compiuto gli costasse un grande sforzo della mente. Mentre, mi ero ormai convinto, quanti pi\u00f9 gemiti egli anteponeva al suo asserto, tanto pi\u00f9 egli era sicuro della bont\u00e0 della proposizione che esso esprimeva.\n\"Eh... oh...\" disse dunque Guglielmo. \"Dovremmo parlare dell'incontro e del dibattito sulla povert\u00e0...\"\n\"La povert\u00e0...\" disse ancora assorto l'Abate, come se faticasse a discendere da quella bella regione dell'universo in cui lo avevano rapito le sue gemme. \"E' vero, l'incontro...\"\n\nE incominciarono a discutere fittamente di cose che in parte gi\u00e0 sapevo e in parte riuscii a capire ascoltando il loro colloquio. Si trattava, come ho gi\u00e0 detto sin dall'inizio di questa mia cronaca fedele, della duplice querela che opponeva da un lato l'imperatore al papa, e dall'altro il papa ai francescani che nel capitolo di Perugia, sia pure con molti anni di ritardo, avevano fatte proprie le tesi degli spirituali sulla povert\u00e0 di Cristo; e dell'intrico che si era formato unendo i francescani all'impero, intrico che - da triangolo di opposizioni e alleanze - si era ormai trasformato in un quadrato per l'intervento, ancora a me oscurissimo, degli abati dell'ordine di san Benedetto.\n\nIo non colsi mai con chiarezza la ragione per cui gli abati benedettini avevano dato protezione e ricetto ai francescani spirituali, prima ancora che il loro stesso ordine ne condividesse in certo qual modo le opinioni. Perch\u00e9 se gli spirituali predicavano la rinuncia a ogni bene terreno, gli abati del mio ordine, ne avevo avuto quel giorno stesso la luminosa conferma, seguivano una via non meno virtuosa ma del tutto opposta. Ma credo che gli abati ritenessero che un eccessivo potere del papa significasse un eccessivo potere dei vescovi e delle citt\u00e0, mentre l'ordine mio aveva"
        },
        {
            "page_number": 116,
            "markdown": "conservato intatta la sua potenza nei secoli proprio in lotta col clero secolare e i mercanti cittadini, ponendosi come diretto mediatore tra il cielo e la terra, e consigliere dei sovrani.\n\nAvevo sentito tante volte ripetere la frase secondo cui il popolo di Dio si divideva in pastori (ovvero i chierici), cani (ovvero i guerrieri) e pecore, il popolo. Ma ho imparato in seguito che questa frase pu\u00f2 essere ridetta in vari modi. I benedettini avevano sovente parlato non di tre ordini, ma di due grandi divisioni, una che riguardava l'amministrazione delle cose terrene e l'altra che riguardava l'amministrazione delle cose celesti. Per quanto riguardava le cose terrene valeva la divisione tra clero, signori laici e popolo, ma su questa tripartizione dominava la presenza dell'ordo monachorum, legame diretto tra il popolo di Dio e il cielo, e i monaci non avevano nulla a che vedere con quei pastori secolari che erano i preti e i vescovi, ignoranti e corrotti, proni ormai agli interessi delle citt\u00e0, dove le pecore non erano pi\u00f9 ormai tanto i buoni e fedeli contadini, bens\u00ec i mercanti e gli artigiani. All'ordine benedettino non spiaceva che il governo dei semplici fosse affidato ai chierici secolari, purch\u00e9 lo stabilire la regola definitiva di questo rapporto competesse ai monaci, in diretto contatto con la sorgente di ogni potere terrestre, l'impero, cos\u00ec come lo erano con la sorgente di ogni potere celeste. Ecco perch\u00e9, credo, molti abati benedettini, per restituire dignit\u00e0 all'impero contro il governo delle citt\u00e0 (vescovi e mercanti uniti) accettarono anche di proteggere i francescani spirituali, di cui non condividevano le idee, ma la cui presenza faceva loro comodo, in quanto offriva all'impero buoni sillogismi contro lo strapotere del papa.\n\nQueste erano le ragioni, ne arguii, per cui ora Abbone stava disponendosi a collaborare con Guglielmo, inviato dall'imperatore, per far da mediatore tra l'ordine francescano e la sede pontificia. Infatti, pur nella violenza della disputa che tanto faceva periclitare l'unit\u00e0 della chiesa, Michele da Cesena pi\u00f9 volte chiamato ad Avignone da papa Giovanni, si era finalmente disposto ad accettare l'invito, perch\u00e9 non voleva che il suo ordine si ponesse in urto definitivo col pontefice. Quale generale dei francescani voleva a un tempo e far trionfare le loro posizioni e ottenere il consenso papale, anche perch\u00e9 intuiva che senza il consenso del papa non avrebbe potuto rimanere a lungo alla testa dell'ordine.\n\nMa molti gli avevano fatto osservare che il papa lo avrebbe atteso in Francia per tendergli un tranello, imputarlo di eresia e processarlo. E perci\u00f2 consigliavano che l'andata di Michele ad Avignone fosse preceduta da alcune trattative. Marsilio aveva avuto un'idea migliore: inviare con Michele anche un legato imperiale che presentasse al papa il punto di vista dei sostenitori dell'imperatore. Non tanto per convincere il vecchio Cahors ma per rafforzare la posizione di Michele che, facendo parte di una legazione imperiale, non avrebbe potuto cadere cos\u00ec facilmente preda della vendetta pontificia.\n\nAnche questa idea presentava tuttavia numerosi inconvenienti e non era realizzabile immantinenti. Di l\u00ec era venuta l'idea di un incontro preliminare tra i membri della legazione imperiale e alcuni inviati del papa, per provare le rispettive posizioni e stilare gli accordi per un incontro in cui la sicurezza dei visitatori italiani fosse garantita. Di organizzare questo primo incontro era stato appunto incaricato"
        },
        {
            "page_number": 117,
            "markdown": "Guglielmo da Baskerville. Il quale avrebbe poi dovuto rappresentare il punto di vista dei teologi imperiali ad Avignone, se avesse ritenuto che il viaggio era possibile senza pericolo. Impresa non facile perch\u00e9 si supponeva che il papa, che voleva Michele da solo per poterlo ridurre pi\u00f9 facilmente all'obbedienza, avrebbe inviato in Italia una legazione istruita in modo da far fallire, per quanto possibile, il viaggio degli inviati imperiali alla sua corte. Guglielmo si era mosso sino ad allora con grande abilit\u00e0. Dopo lunghe consultazioni con vari abati benedettini (ecco la ragione delle molte tappe del nostro viaggio) aveva scelto l'abbazia dove eravamo proprio perch\u00e9 si sapeva che l'Abate era devotissimo all'impero e tuttavia, per la sua gran abilit\u00e0 diplomatica, non inviso alla corte pontificia. Territorio neutro, dunque, l'abbazia, dove i due gruppi avrebbero potuto incontrarsi.\n\nMa le resistenze del pontefice non erano finite. Egli sapeva che, una volta sul terreno dell'abbazia, la sua legazione sarebbe stata sottomessa alla giurisdizione dell'Abate: e siccome di essa avrebbero fatto parte anche membri del clero secolare, non accettava questa clausola, accampando timori di un tranello imperiale. Aveva posto quindi la condizione che l'incolumit\u00e0 dei suoi inviati fosse stata affidata a una compagnia di arcieri del re di Francia agli ordini di persona di sua fiducia. Di questo avevo vagamente udito Guglielmo discorrere con un ambasciatore del papa a Bobbio: si era trattato di definire la formula con cui designare i compiti di questa compagnia, ovvero cosa si intendesse per salvaguardia dell'incolumit\u00e0 dei legati pontifici. Si era accettata finalmente una formula proposta dagli avignonesi e che era parsa ragionevole: gli armati e chi li comandava avrebbero avuto giurisdizione \"su tutti coloro che in qualche modo cercavano di attentare alla vita dei membri della legazione pontificia e di influenzarne il comportamento e il giudizio con atti violenti\". Allora il patto era parso ispirato a pure preoccupazioni formali. Ora, dopo i recenti fatti avvenuti all'abbazia, l'Abate era inquieto e manifest\u00f2 i suoi dubbi a Guglielmo. Se la legazione arrivava all'abbazia mentre era ancora ignoto l'autore di due delitti (il giorno dopo le preoccupazioni dell'Abate avrebbero dovuto aumentare, perch\u00e9 i delitti sarebbero stati tre) si sarebbe dovuto ammettere che circolava entro quelle mura qualcuno capace di influenzare con atti violenti il giudizio e il comportamento dei legati pontifici.\n\nA nulla valeva cercare di celare i crimini che erano stati commessi, perch\u00e9 se qualcosa d'altro fosse ancora avvenuto, i legati pontifici avrebbero pensato a un complotto ai loro danni. E dunque le soluzioni erano solo due. O Guglielmo scopriva l'assassino prima dell'arrivo della legazione (e qui l'Abate lo guard\u00f2 fissamente come a rimproverarlo tacitamente di non essere ancora venuto a capo della faccenda) oppure occorreva avvertite lealmente il rappresentante del papa di quanto stava avvenendo e chiedere la sua collaborazione perch\u00e9 l'abbazia fosse posta sotto attenta sorveglianza durante il corso dei lavori. Cosa che all'Abate dispiaceva, perch\u00e9 significava rinunciare a parte della sua sovranit\u00e0 e porre i suoi stessi monaci sotto il controllo dei francesi. Ma non si poteva rischiare. Guglielmo e l'Abate erano entrambi contrariati per la piega che prendevano le cose, ma avevano poche alternative. Si ripromisero pertanto di prendere una decisione definitiva entro il"
        },
        {
            "page_number": 118,
            "markdown": "giorno seguente. Per intanto non restava che affidarsi alla misericordia divina e alla sagacia di Guglielmo.\n\"Far\u00f2 il possibile, vostra sublimit\u00e0,\" disse Guglielmo. \"Ma d'altra parte non vedo come la cosa possa compromettere davvero l'incontro. Anche il rappresentante pontificio vorr\u00e0 comprendere che c'\u00e8 differenza tra l'opera di un pazzo, o di un sanguinario, o forse soltanto di un'anima smarrita, e i gravi problemi che uomini probi verranno a discutere.\"\n\"Credete?\" chiese l'Abate, guardando Guglielmo fissamente. \"Non dimenticate che gli avignonesi sanno di incontrarsi con dei minoriti, e quindi con persone pericolosamente vicine ai fraticelli e ad altri pi\u00f9 dissennati ancora dei fraticelli, a eretici pericolosi che si sono macchiati di delitti,\" e qui l'Abate abbass\u00f2 la voce, \"rispetto ai quali i fatti, peraltro orribili, che sono accaduti qui impallidiscono come nebbia al sole.\"\n\"Non si tratta della stessa cosa!\" esclam\u00f2 Guglielmo con vivacit\u00e0. \"Non potete mettere alla stessa stregua i minoriti del capitolo di Perugia e qualche banda di eretici che hanno frainteso il messaggio del vangelo trasformando la lotta contro le ricchezze in una serie di vendette private o di follie sanguinarie...\"\n\"Non sono passati molti anni da che, non molte miglia da qui, una di queste bande, come voi le chiamate, ha messo a ferro e fuoco le terre del vescovo di Vercelli e le montagne del novarese,\" disse seccamente l'Abate.\n\"Parlate di fra Dolcino e degli apostolici...\"\n\"Degli pseudo apostoli,\" corresse l'Abate. E ancora una volta sentivo citare fra Dolcino e gli pseudo apostoli, e ancora una volta con tono circospetto, e quasi una sfumatura di terrore.\n\"Degli pseudo apostoli,\" ammise volentieri Guglielmo. \"Ma essi non avevano nulla a che vedere coi minoriti...\"\n\"Dei quali professavano la stessa reverenza per Gioacchino di Calabria,\" incalz\u00f2 l'Abate, \"e potete chiederlo al vostro confratello Ubertino.\"\n\"Faccio rilevare a vostra sublimit\u00e0 che ora \u00e8 confratello vostro,\" disse Guglielmo, con un sorriso e con una specie di inchino, come per complimentarsi con l'Abate per l'acquisto che il suo ordine aveva fatto accogliendo un uomo di tanta reputazione.\n\"Lo so, lo so,\" sorrise l'Abate. \"E voi sapete con quanta fraterna sollecitudine il nostro ordine ha accolto gli spirituali quando sono incorsi nelle ire del papa. Non parlo solo di Ubertino ma anche di molti altri fratelli pi\u00f9 umili, dei quali poco si sa, e dei quali forse si dovrebbe sapere di pi\u00f9. Perch\u00e9 \u00e8 accaduto che noi accogliessimo transfughi che si sono presentati vestiti del saio dei minoriti, e dopo ho appreso che le varie vicende della loro vita li avevano portati, per un tratto, assai vicini ai dolciniani...\"\n\"Anche qui?\" domand\u00f2 Guglielmo.\n\"Anche qui. Vi sto rivelando qualcosa di cui in verit\u00e0 so molto poco, e in ogni caso non abbastanza per formulare accuse. Ma visto che state indagando sulla vita di questa abbazia \u00e8 bene che anche voi conosciate queste cose. Vi dir\u00f2 allora che sospetto, badate, sospetto in base a cose che ho udito o indovinato, che ci sia stato un"
        },
        {
            "page_number": 119,
            "markdown": "momento molto buio nella vita del nostro cellario, che appunto arriv\u00f2 qui anni fa seguendo l'esodo dei minoriti.\"\n\"Il cellario? Remigio da Varagine un dolciniano? Mi pare l'essere pi\u00f9 mite e in ogni caso meno preoccupato da madonna povert\u00e0 che io abbia mai visto...\" disse Guglielmo.\n\"E infatti non posso dire nulla di lui, e mi avvalgo dei suoi buoni servizi, per cui tutta la comunit\u00e0 gli va riconoscente. Ma dico questo, per farvi capire come sia facile trovare connessioni tra un frate e un fraticello.\"\n\"Ancora una volta la vostra magnitudine \u00e8 ingiusta, se cos\u00ec posso dire,\" interloqu\u00ec Guglielmo. \"Stavamo parlando dei dolciniani, non dei fraticelli. Dei quali molto si potr\u00e0 dire, senza neppur sapere di chi si parla, perch\u00e9 ve ne sono di molte sorte, ma non che siano dei sanguinari. Li si potr\u00e0 al massimo rimproverare di mettere in pratica senza troppo senno cose che gli spirituali hanno predicato con maggior misura e animati da vero amor di Dio, e in questo convengo che esistono confini assai esili tra gli uni e gli altri...\"\n\"Ma i fraticelli sono eretici!\" interruppe seccamente l'Abate. \"Non si limitano a sostenere la povert\u00e0 di Cristo e degli apostoli, dottrina che, anche se non mi sento di condividere, pu\u00f2 essere utilmente opposta all'albag\u00eca avignonese. I fraticelli traggono da tale dottrina un sillogismo pratico, ne inferiscono un diritto alla rivolta, al saccheggio, alla perversione dei costumi.\"\n\"Ma quali fraticelli?\"\n\"Tutti, in genere. Lo sapete che si sono macchiati di delitti innominabili, che non riconoscono il matrimonio, che negano l'inferno, che commettono sodomia, che abbracciano l'eresia bogomila dell'ordo Bulgarie e dell'ordo Drygonthie...\"\n\"Vi prego,\" disse Guglielmo, \"non confondete cose diverse! Voi parlate come se fraticelli, patarini, valdesi, catari, e tra questi bogomili di Bulgaria ed eretici di Dragovitsa fossero tutti la stessa cosa!\"\n\"Lo sono,\" disse seccamente l'Abate, \"lo sono perch\u00e9 sono eretici e lo sono perch\u00e9 mettono a repentaglio l'ordine stesso del mondo civile, anche l'ordine dell'impero che voi mi sembrate auspicare. Cento e pi\u00f9 anni fa i seguaci di Arnaldo da Brescia incendiarono le case dei nobili e dei cardinali, e questi furono i frutti dell'eresia lombarda dei patarini. So delle storie terribili su questi eretici, e le lessi in Cesario di Eisterbach. A Verona il canonico di san Gedeone, Everardo, not\u00f2 una volta che colui che lo ospitava ogni notte usciva di casa con la moglie e la figlia. Interrog\u00f2 non so chi dei tre per sapere dove andassero e che facessero. Vieni e vedrai, gli fu risposto ed egli li segu\u00ec in una casa sotterranea, molto ampia, dove c'erano raccolte persone di entrambi i sessi. Un eresiarca, mentre tutti stavano in silenzio, tenne un discorso pieno di bestemmie, con il proposito di corrompere la loro vita e i loro costumi. Poi, spenta la candela, ciascuno si gett\u00f2 sulla sua vicina, senza far differenza tra la sposa legittima e la nubile, tra vedova e vergine, tra padrona e serva, n\u00e9 (ci\u00f2 che era peggio, il Signore mi perdoni mentre dico cose cos\u00ec orribili) tra figlia e sorella. Everardo, vedendo tutto ci\u00f2, da giovane leggero e lussurioso quale era, fingendosi un discepolo, si accost\u00f2 non so se alla figlia del suo ospite o a un'altra fanciulla, e dopo che fu spenta la candela, pecc\u00f2 con lei. Fece purtroppo questo per"
        },
        {
            "page_number": 120,
            "markdown": "pi\u00f9 di un anno, e alla fine il maestro disse che quel giovane frequentava con tanto profitto le loro sedute che presto sarebbe stato in grado di istruire i neofiti. A quel punto Everardo comprese l'abisso in cui era caduto e riusc\u00ec a sfuggire alla loro seduzione dicendo che aveva frequentato quella casa non perch\u00e9 era attratto dall'eresia ma perch\u00e9 era attratto dalle fanciulle. Quelli lo scacciarono. Ma tale, lo vedete, \u00e8 la legge e la vita degli eretici, patarini, catari, gioachimiti, spirituali d'ogni risma. N\u00e9 c'\u00e8 da meravigliarsi: non credono nella risurrezione della carne e nell'inferno come castigo dei malvagi, e ritengono di poter fare impunemente qualsiasi cosa. Essi infatti si dicono catharoi e cio\u00e8 puri.\"\n\"Abbone,\" disse Guglielmo, \"voi vivete isolato in questa splendida e santa abbazia, lontana dalle nequizie del mondo. La vita nelle citt\u00e0 \u00e8 molto pi\u00f9 complessa di quanto credete e ci sono gradazioni, lo sapete, anche nell'errore e nel male. Lot fu molto meno peccatore dei suoi concittadini che concepirono pensieri immondi anche sugli angeli inviati da Dio, e il tradimento di Pietro fu nulla rispetto al tradimento di Giuda, infatti uno fu perdonato e l'altro no. Non potete considerare patarini e catari la stessa cosa. I patarini sono un movimento di riforma dei costumi interno alle leggi di santa madre chiesa. Essi vollero sempre migliorare il modo di vita degli ecclesiastici.\"\n\"Sostenendo che non si dovevano prendere i sacramenti dai sacerdoti impuri...\"\n\"E sbagliarono, ma fu l'unico loro errore di dottrina. Non si proposero mai di alterare la legge di Dio...\"\n\"Ma la predicazione patarina di Arnaldo da Brescia, a Roma, pi\u00f9 di duecento anni fa, spinse la turba dei rustici a incendiare le case dei nobili e dei cardinali.\"\n\"Arnaldo cerc\u00f2 di trascinare nel suo movimento di riforma i magistrati della citt\u00e0. Quelli non lo seguirono, e trov\u00f2 consenso tra le turbe dei poveri e dei diseredati. Non fu responsabile dell'energia e della rabbia con cui quelli risposero ai suoi appelli per una citt\u00e0 meno corrotta.\"\n\"La citt\u00e0 \u00e8 sempre corrotta.\"\n\"La citt\u00e0 \u00e8 il luogo dove oggi vive il popolo di Dio, di cui voi, di cui noi siamo i pastori. E' il luogo dello scandalo in cui il prelato ricco predica la virt\u00f9 al popolo povero e affamato. I disordini dei patarini nascono da questa situazione. Sono tristi, non sono incomprensibili. I catari sono altra cosa. E' un'eresia orientale, al di fuori della dottrina della chiesa. Io non so se veramente commettano o abbiano commesso i delitti che vengono loro imputati. So che rifiutano il matrimonio, che negano l'inferno. Mi chiedo se molti degli atti che non hanno commesso non siano stati loro attribuiti solo in virt\u00f9 delle idee (certo nefande) che hanno sostenuto.\"\n\"E voi mi dite che i catari non si sono mescolati ai patarini, e che entrambi non siano altro che due delle facce, innumerevoli, della stessa manifestazione demoniaca?\"\n\"Dico che molte di queste eresie, indipendentemente dalle dottrine che sostengono, trovano successo tra i semplici, perch\u00e9 suggeriscono loro la possibilit\u00e0 di una vita diversa. Dico che molto spesso i semplici non sanno molto di dottrina. Dico che \u00e8 accaduto sovente che turbe di semplici abbiano confuso la predicazione catara"
        },
        {
            "page_number": 121,
            "markdown": "con quella dei patarini, e questa in generale con quella degli spirituali. La vita dei semplici, Abbone, non \u00e8 illuminata dalla sapienza e dal senso vigile delle distinzioni che ci fa saggi. Ed \u00e8 ossessionata dalla malattia, dalla povert\u00e0, fatta balbuziente dall'ignoranza. Spesso per molti di essi l'adesione a un gruppo eretico \u00e8 solo un modo come un altro di gridare la propria disperazione. Si pu\u00f2 bruciare la casa di un cardinale sia perch\u00e9 si vuole perfezionare la vita del clero, sia perch\u00e9 si ritiene che l'inferno, che lui predica, non esista. Lo si fa sempre perch\u00e9 esiste l'inferno terreno, in cui vive il gregge di cui noi siamo pastori. Ma voi sapete benissimo che, come essi non distinguono tra chiesa bulgara e seguaci di prete Liprando, spesso anche le autorit\u00e0 imperiali e i loro sostenitori non distinsero tra spirituali ed eretici. Non di rado gruppi ghibellini, per battere il loro avversario, sostennero tra il popolo tendenze catare. A mio parere fecero male. Ma quello che ora so \u00e8 che gli stessi gruppi, sovente, per sbarazzarsi di questi inquieti e pericolosi avversari troppo \u00absemplici\u00bb, attribuirono agli uni le eresie degli altri, e spinsero tutti sul rogo. Ho visto, vi giuro Abbone, ho visto coi miei occhi, uomini di vita virtuosa, sinceramente seguaci della povert\u00e0 e della castit\u00e0, ma nemici dei vescovi, che i vescovi spinsero nelle mani del braccio secolare, fosse esso al servizio dell'impero o delle citt\u00e0 libere, accusandoli di promiscuit\u00e0 sessuale, sodomia, pratiche nefande - di cui forse altri ma non loro si erano resi colpevoli. I semplici sono carne da macello, da usare quando servono a mettere in crisi il potere avverso, e da sacrificare quando non servono pi\u00f9.\"\n\"Quindi,\" disse l'Abate con evidente malizia, \"fra Dolcino e i suoi forsennati, e Gherardo Segalelli e quei turpi assassini furono catari malvagi o fraticelli virtuosi, bogomili sodomiti o patarini riformatori? Mi volete allora dire, Guglielmo, voi che sapete tutto degli eretici, tanto da sembrare uno dei loro, dove sta la verit\u00e0?\"\n\"Da nessuna parte, talora,\" disse con tristezza Guglielmo.\n\"Vedete che anche voi non sapete pi\u00f9 distinguere tra eretico ed eretico? Io ho almeno una regola. So che eretici sono coloro che mettono a repentaglio l'ordine su cui si regge il popolo di Dio. E difendo l'impero perch\u00e9 mi garantisce quest'ordine. Combatto il papa perch\u00e9 sta consegnando il potere spirituale ai vescovi delle citt\u00e0, che si alleano ai mercanti e alle corporazioni, e non sapranno mantenere quest'ordine. Noi lo abbiamo mantenuto per secoli. E quanto agli eretici ho pure una regola, e si riassume nella risposta che diede Arnaldo Amalrico, abate di Citeaux, a chi gli chiedeva cosa fare dei cittadini di B\u00e9ziers, citt\u00e0 sospetta di eresia: uccideteli tutti, Dio riconoscer\u00e0 i suoi.\"\n\nGuglielmo abbass\u00f2 gli occhi e stette alquanto in silenzio. Poi disse: \"La citt\u00e0 di B\u00e9ziers fu presa e i nostri non guardarono n\u00e9 a dignit\u00e0 n\u00e9 a sesso n\u00e9 a et\u00e0 e quasi ventimila uomini morirono di spada. Fatta cos\u00ec la strage, la citt\u00e0 fu saccheggiata e arsa.\"\n\"Anche una guerra santa \u00e8 una guerra.\"\n\"Anche una guerra santa \u00e8 una guerra. Per questo forse non dovrebbero esserci guerre sante. Ma cosa dico, sono qui a sostenere i diritti di Ludovico, che pure sta mettendo a fuoco l'Italia. Mi trovo anch'io preso in un gioco di strane alleanze. Strana l'alleanza degli spirituali con l'impero, strana quella dell'impero con Marsilio, che chiede la sovranit\u00e0 per il popolo. E strana quella tra noi due, cos\u00ec diversi per propositi"
        },
        {
            "page_number": 122,
            "markdown": "e tradizione. Ma abbiamo due compiti in comune. Il successo dell'incontro, e la scoperta di un assassino. Cerchiamo di procedere in pace.\"\n\nL'Abate apr\u00ec le braccia. \"Datemi il bacio della pace, frate Guglielmo. Con un uomo del vostro sapere potremmo discutere a lungo su sottili questioni di teologia e di morale. Ma non dobbiamo cedere al gusto della disputa come fanno i maestri di Parigi. E' vero, abbiamo un compito importante che ci attende, e dobbiamo procedere di comune accordo. Ma ho parlato di queste cose perch\u00e9 credo che vi sia un rapporto, capite?, un rapporto possibile, ovvero che altri possano porre un rapporto tra i delitti che qui sono avvenuti e le tesi dei vostri confratelli. Per questo vi ho avvertito, per questo dobbiamo prevenire ogni sospetto o insinuazione da parte degli avignonesi.\"\n\"Non dovrei supporre che la vostra sublimit\u00e0 mi ha suggerito anche una traccia per la mia indagine? Ritenete che all'origine degli eventi recenti possa esserci qualche oscura storia che risale al passato ereticale di qualche monaco?\"\n\nL'Abate tacque per alcuni istanti, guardando Guglielmo senza che nessuna espressione trasparisse dal suo viso. Poi disse: \"In questa triste vicenda l'inquisitore siete voi. A voi compete essere sospettoso e persino rischiare un sospetto ingiusto. Io sono qui soltanto il padre comune. E, aggiungo, se avessi saputo che il passato di uno dei miei monaci si presta a sospetti veritieri, avrei proceduto gi\u00e0 io a sradicare la mala pianta. Quello che so, lo sapete. Quello che non so, \u00e8 giusto che venga alla luce grazie alla vostra sagacia. Ma in ogni caso informatene sempre e anzitutto me.\" Salut\u00f2 e usc\u00ec dalla chiesa.\n\"La storia diventa pi\u00f9 complicata, caro Adso,\" disse Guglielmo scuro in volto. \"Noi corriamo dietro a un manoscritto, ci interessiamo alle diatribe di alcuni monaci troppo curiosi e alla vicenda di altri monaci troppo lussuriosi, ed ecco che si profila sempre pi\u00f9 insistentemente anche un'altra traccia, tutta diversa. Il cellario, dunque... E col cellario \u00e8 venuto qui quello strano animale di Salvatore... Ma ora dovremo andare a riposare, perch\u00e9 abbiamo progettato di star svegli durante la notte.\"\n\"Ma allora progettate ancora di penetrare in biblioteca, stanotte? Non abbandonate questa prima traccia?\"\n\"Per nulla. E poi chi ha detto che si tratti di due tracce diverse? E infine, questa storia del cellario potrebbe essere solo un sospetto dell'Abate.\"\n\nSi mosse verso l'albergo dei pellegrini. Giunto alla soglia si arrest\u00f2 e parl\u00f2 come se continuasse il discorso di prima.\n\"In fondo l'Abate mi ha chiesto di indagare sulla morte di Adelmo quando pensava che accadesse qualcosa di torbido tra i suoi giovani monaci. Ma ora la morte di Venanzio fa nascere altri sospetti, forse l'Abate ha intuito che la chiave del mistero sta nella biblioteca, e su quello non vuole che io indaghi. Ed ecco allora che mi offrirebbe la traccia del cellario per distogliere la mia attenzione dall'Edificio...\"\n\"Ma perch\u00e9 non dovrebbe volere che...\"\n\"Non fare troppe domande. L'Abate mi ha detto sin dall'inizio che la biblioteca non si tocca. Avr\u00e0 le sue buone ragioni. Potrebbe darsi che anche lui sia coinvolto in qualche vicenda che egli non pensava potesse aver rapporto con la morte di Adelmo,"
        },
        {
            "page_number": 123,
            "markdown": "e ora si rende conto che lo scandalo si allarga e pu\u00f2 coinvolgere anche lui. E non vuole che si scopra la verit\u00e0, o almeno non vuole che la scopra io...\"\n\"Ma allora viviamo in un luogo abbandonato da Dio,\" dissi sconfortato.\n\"Ne hai trovati di quelli in cui Dio si sarebbe sentito a proprio agio?\" mi domand\u00f2 Guglielmo guardandomi dall'alto della sua statura.\n\nPoi mi mand\u00f2 a riposare. Mentre mi coricavo conclusi che mio padre non avrebbe dovuto mandarmi per il mondo, che era pi\u00f9 complicato di quanto pensassi. Stavo imparando troppe cose.\n\"Salva me ab ore leonis,\" pregai addormentandomi."
        },
        {
            "page_number": 124,
            "markdown": "# Secondo giorno \n\n## Dopo vespri\n\nDove, malgrado il capitolo sia breve, il vegliardo Alinardo dice cose assai interessanti sul labirinto e sul modo di entrarvi\n\nMi risvegliai che suonava quasi l'ora della mensa serale. Mi sentivo intorpidito dal sonno, perch\u00e9 il sonno diurno \u00e8 come il peccato della carne: pi\u00f9 se ne \u00e8 avuto pi\u00f9 se ne vorrebbe, eppure ci si sente infelici, sazi e insaziati allo stesso tempo. Guglielmo non era nella sua cella, evidentemente si era levato molto prima. Lo trovai, dopo un breve errare, che usciva dall'Edificio. Mi disse che era stato allo scriptorium, sfogliando il catalogo e osservando il lavoro dei monaci nel tentativo di avvicinarsi al tavolo di Venanzio per riprendere l'ispezione. Ma che per un motivo o per l'altro, ciascuno pareva intenzionato a non lasciarlo curiosare tra quelle carte. Prima gli si era avvicinato Malachia, per mostrargli alcune miniature di pregio. Poi Bencio lo aveva tenuto occupato con pretesti di nessun valore. Dopo ancora, quando si era chinato per riprendere la sua ispezione, Berengario si era messo a girargli intorno offrendo la sua collaborazione.\n\nInfine Malachia, vedendo che il mio maestro pareva seriamente intenzionato a occuparsi delle cose di Venanzio, gli aveva detto chiaro e tondo che forse, prima di frugare tra le carte del morto, era meglio ottenere l'autorizzazione dell'Abate; che lui stesso, pur essendo il bibliotecario, se ne era astenuto, per rispetto e disciplina; e che in ogni caso nessuno si era avvicinato a quel tavolo, come Guglielmo gli aveva chiesto, e nessuno vi si sarebbe avvicinato sino a che l'Abate non fosse intervenuto. Guglielmo gli aveva fatto notare che l'Abate gli aveva dato licenza di indagare per tutta l'abbazia, Malachia aveva domandato non senza malizia se l'Abate gli aveva anche dato licenza di muoversi liberamente per lo scriptorium o, Dio non volesse, la biblioteca. Guglielmo aveva capito che non era il caso di impegnarsi in una prova di forza con Malachia, anche se tutti quei movimenti e quei timori intorno alle carte di Venanzio gli avevano naturalmente fortificato il desiderio di prenderne conoscenza. Ma tale era la sua determinazione di ritornare col\u00e0 di notte, non sapeva ancora come, che aveva deciso di non creare incidenti. Covava per\u00f2 evidenti pensieri di rivincita che, se non fossero stati ispirati come erano alla sete di verit\u00e0, sarebbero apparsi molto ostinati e forse riprovevoli.\n\nPrima di entrare in refettorio, facemmo ancora una piccola passeggiata nel chiostro, per dissolvere i fumi del sonno all'aria fredda della sera. Vi si aggiravano ancora alcuni monaci in meditazione. Nel giardino prospiciente il chiostro scorgemmo il vecchissimo Alinardo da Grottaferrata, che ormai imbecille nel corpo, trascorreva gran parte della propria giornata tra le piante, quando non era a pregare in chiesa. Sembrava non sentire freddo, e sedeva lungo la parte esterna del porticato."
        },
        {
            "page_number": 125,
            "markdown": "Guglielmo gli rivolse alcune parole di saluto e il vecchio parve lieto che qualcuno si intrattenesse con lui.\n\"Giornata serena,\" disse Guglielmo.\n\"Per grazia di Dio,\" rispose il vecchio.\n\"Serena nel cielo, ma scura in terra. Conoscevate bene Venanzio?\"\n\"Venanzio chi?\" disse il vecchio. Poi una luce si accese nei suoi occhi. \"Ah, il ragazzo morto. La bestia si aggira per l'abbazia...\"\n\"Quale bestia?\"\n\"La grande bestia che viene dal mare... Sette teste e dieci corna e sulle corna dieci diademi e sulle teste tre nomi di bestemmia. La bestia che pare un leopardo, coi piedi come quelli dell'orso e la bocca come quella del leone... Io l'ho vista.\"\n\"Dove l'avete vista? In biblioteca?\"\n\"Biblioteca? Perch\u00e9? Sono anni che non vado pi\u00f9 nello scriptorium e non ho mai visto la biblioteca. Nessuno va in biblioteca. Io conobbi coloro che salivano alla biblioteca...\"\n\"Chi, Malachia, Berengario?\"\n\"Oh no...\" il vecchio rise con voce chioccia. \"Prima. Il bibliotecario che venne prima di Malachia, tanti anni fa...\"\n\"Chi era?\"\n\"Non mi ricordo, \u00e8 morto, quando Malachia era ancora giovane. E quello che venne prima del maestro di Malachia ed era aiuto bibliotecario giovane quando io ero giovane... Ma nella biblioteca io non misi mai piede. Labirinto...\"\n\"La biblioteca \u00e8 un labirinto?\"\n\"Hunc mundum tipice laberinthus denotat ille,\" recit\u00f2 assorto il vegliardo. \"Intranti largus, redeunti sed nimis artus. La biblioteca \u00e8 un gran labirinto, segno del labirinto del mondo. Entri e non sai se uscirai. Non bisogna violare le colonne d'Ercole...\"\n\"Quindi non sapete come si entra nella biblioteca quando le porte dell'Edificio sono chiuse?\"\n\"Oh s\u00ec,\" rise il vecchio, \"molti lo sanno. Passi per l'ossario. Puoi passare per l'ossario, ma non vuoi passare per l'ossario. I monaci morti vegliano.\"\n\"Sono quelli i monaci morti che vegliano, non quelli che si aggirano di notte con un lume per la biblioteca?\"\n\"Con un lume?\" Il vecchio parve stupito. \"Non ho mai sentito questa storia. I monaci morti stanno nell'ossario, le ossa calano a poco a poco dal cimitero e si radunano l\u00ec a custodire il passaggio. Non hai mai visto l'altare della cappella che reca all'ossario?\"\n\"E' la terza a sinistra dopo il transetto, \u00e8 vero?\"\n\"La terza? Forse. E' quella con la pietra dell'altare scolpita con mille scheletri. Il quarto teschio a destra, spingi negli occhi... E sei nell'ossario. Ma non ci vai, io non ci sono mai andato. L'Abate non vuole.\"\n\"E la bestia, dove avete visto la bestia?\"\n\"La bestia? Ah, l'Anticristo... Egli sta per venire, il millennio \u00e8 scaduto, lo attendiamo...\""
        },
        {
            "page_number": 126,
            "markdown": "\"Ma il millennio \u00e8 scaduto da trecento anni, e allora non venne...\"\n\"L'Anticristo non viene dopo che sono scaduti i mille anni. Scaduti i mille anni inizia il regno dei giusti, poi viene l'Anticristo a confondere i giusti, e poi sar\u00e0 la battaglia finale...\"\n\"Ma i giusti regneranno per mille anni,\" disse Guglielmo. \"O hanno regnato dalla morte di Cristo sino alla fine del primo millennio, e quindi \u00e8 allora che doveva venire l'Anticristo o non hanno ancora regnato, e l'Anticristo \u00e8 lontano.\"\n\"Il millennio non si computa dalla morte di Cristo ma dalla donazione di Costantino. Ora sono i mille anni...\"\n\"E allora finisce il regno dei giusti?\"\n\"Non lo so, non lo so pi\u00f9... Sono stanco. Il calcolo \u00e8 difficile. Beato di Li\u00e9bana lo fece, chiedi a Jorge, egli \u00e8 giovane, ricorda bene... Ma i tempi sono maturi. Non hai udito le sette trombe?\"\n\"Perch\u00e9 le sette trombe?\"\n\"Non hai sentito come \u00e8 morto l'altro ragazzo, il miniatore? Il primo angelo ha dato fiato alla prima tromba e ne venne grandine e fuoco misto a sangue. E il secondo angelo ha dato fiato alla seconda tromba e la terza parte del mare divenne sangue...Non \u00e8 morto nel mare di sangue il secondo ragazzo? Attenti alla terza tromba! Morir\u00e0 la terza parte delle creature viventi nel mare. Dio ci punisce. Il mondo tutto intorno all'abbazia \u00e8 infestato dall'eresia, mi han detto che \u00e8 sul trono di Roma un papa perverso che usa delle ostie per pratiche di negromanzia, e ne nutre le sue murene... E da noi qualcuno ha violato l'interdetto, ha rotto i sigilli del labirinto...\"\n\"Chi ve lo ha detto?\"\n\"L'ho udito, tutti sussurrano che il peccato \u00e8 entrato nell'abbazia. Hai ceci?\"\nLa domanda, diretta a me, mi sorprese. \"No, non ho ceci,\" dissi confuso.\n\"La prossima volta portami dei ceci. Li tengo in bocca, vedi la mia povera bocca senza denti, sinch\u00e9 non si ammollano tutti. Stimolano la saliva, aqua fons vitae. Domani mi porterai dei ceci?\"\n\"Domani vi porter\u00f2 dei ceci,\" gli dissi. Ma si era assopito. Lo lasciammo per andare in refettorio.\n\"Cosa pensate di ci\u00f2 che ha detto?\" domandai al mio maestro.\n\"Egli gode della divina follia dei centenari. Difficile distinguere il vero dal falso nelle sue parole. Ma credo che ci abbia detto qualcosa sul modo di penetrare nell'Edificio. Ho visto la cappella da cui \u00e8 uscito Malachia la notte scorsa. Vi \u00e8 davvero un altare di pietra, e sulla base sono scolpiti dei teschi, stasera proveremo.\""
        },
        {
            "page_number": 127,
            "markdown": "# Secondo giorno \n\n## Compieta\n\nDove si entra nell'Edificio, si scopre un visitatore misterioso, si trova un messaggio segreto con segni da negromante, e scompare, appena trovato, un libro che poi sar\u00e0 ricercato per molti altri capitoli, n\u00e9 ultima vicissitudine \u00e8 il furto delle preziose lenti di Guglielmo\n\nLa cena fu mesta e silenziosa. Erano passate poco pi\u00f9 di dodici ore da quando si era scoperto il cadavere di Venanzio. Tutti guardavano di sottecchi il suo posto vuoto a tavola. Quando fu l'ora di compieta il corteo che si rec\u00f2 in coro pareva una sfilata funebre. Partecipammo all'ufficio stando nella navata e tenendo d'occhio la terza cappella. La luce era poca, e quando vedemmo Malachia emergere dal buio per raggiungere il suo stallo, non potemmo capire di dove esattamente uscisse. A ogni buon conto ci facemmo nell'ombra, nascondendoci nella navata laterale, perch\u00e9 nessuno vedesse che restavamo l\u00ec a ufficio terminato. Io avevo nel mio scapolare il lume che avevo sottratto in cucina durante la cena. L'avremmo acceso poi al gran tripode di bronzo che restava vivo tutta la notte. Avevo uno stoppino nuovo, e molto olio. Avremmo avuto luce per molto tempo.\n\nEro troppo eccitato da quanto ci apprestavamo a fare per prestar attenzione al rito, il quale fin\u00ec senza che quasi me ne accorgessi. I monaci si abbassarono i cappucci sul viso e uscirono in lenta fila per recarsi alle loro celle. La chiesa rimase deserta, illuminata dai bagliori del tripode.\n\"Ors\u00f9,\" disse Guglielmo. \"Al lavoro.\"\nCi appressammo alla terza cappella. La base dell'altare era veramente simile a un ossario, una serie di teschi dalle occhiaie vuote e profonde incutevano timore ai riguardanti, posati come apparivano nel mirabile rilievo su un ammasso di tibie. Guglielmo ripet\u00e9 a bassa voce le parole che aveva udito da Alinardo (quarto teschio a destra, spingi gli occhi). Introdusse le dita nelle occhiaie di quel volto scarnificato, e subito udimmo come un cigolio roco. L'altare si mosse, girando su un pernio occulto, lasciando intravvedere una apertura buia. Illuminandola col mio lume levato, scorgemmo degli scalini umidi. Decidemmo di scenderli dopo aver discusso se dovevamo richiuderci il passaggio dietro le nostre spalle. Meglio di no, disse Guglielmo, non sapevamo se avremmo poi potuto riaprirlo. E quanto al rischio di essere scoperti, se qualcuno arrivava a quell'ora a manovrare lo stesso meccanismo, era perch\u00e9 sapeva come entrare e non sarebbe stato arrestato da un passaggio chiuso.\n\nScendemmo una decina e pi\u00f9 di scalini e penetrammo in un corridoio sui cui lati si aprivano delle nicchie orizzontali, come pi\u00f9 tardi mi accadde di vedere in molte catacombe. Ma era la prima volta che penetravo in un ossario, e ne provai molta paura. Le ossa dei monaci erano state raccolte l\u00ec nel corso dei secoli,"
        },
        {
            "page_number": 128,
            "markdown": "disseppellite dalla terra, e ammassate nelle nicchie senza tentare di ricomporre la figura dei loro corpi. Per\u00f2 alcune nicchie avevano solo ossa minute, altre solo teschi, ben disposti quasi a piramide, in modo da non precipitare l'uno sull'altro, ed era spettacolo invero terrorizzante, specie con il gioco d'ombre e di luci che il lume creava lungo il nostro cammino. In una nicchia vidi solo mani, tante mani, ormai irrimediabilmente intrecciate l'una con l'altra, in un intrico di dita morte. Lanciai un urlo, in quel luogo di morti, provando per un momento l'impressione che vi fosse qualcosa di vivo, uno squittio, e un rapido movimento nell'ombra.\n\"Topi,\" mi rassicur\u00f2 Guglielmo.\n\"Cosa fanno i topi qui?\"\n\"Passano, come noi, perch\u00e9 l'ossario conduce all'Edificio, e quindi alla cucina. E ai buoni libri della biblioteca. E adesso capisci perch\u00e9 Malachia ha il volto cos\u00ec austero. Il suo ufficio lo obbliga a passare di qui due volte al giorno, alla sera e al mattino. Lui s\u00ec che non ha di che ridere.\"\n\"Ma perch\u00e9 il vangelo non dice mai che Cristo ridesse?\" chiesi senza una buona ragione. \"E' davvero come dice Jorge?\"\n\"Sono state legioni a domandarsi se Cristo abbia riso. La cosa non mi interessa gran che. Credo che non abbia mai riso perch\u00e9, onnisciente come doveva essere il figlio di Dio, sapeva cosa avremmo fatto noi cristiani. Ma ecco che siamo arrivati.\"\n\nE infatti, grazie a Dio, il corridoio era finito, iniziava una nuova serie di scalini, percorsi i quali non avemmo che spingere una porta di legno duro rinforzata di ferro, e ci trovammo dietro al camino della cucina, proprio sotto la scala a chiocciola che montava allo scriptorium. Mentre salivamo ci parve di udire un rumore di sopra.\n\nRistemmo un attimo in silenzio, poi dissi: \"E' impossibile. Nessuno \u00e8 entrato prima di noi...\"\n\"Ammesso che questa fosse la sola via d'accesso all'Edificio. Nei secoli passati questa era una rocca, e deve avere pi\u00f9 accessi segreti di quanto non sappiamo. Saliamo adagio. Ma abbiamo poco da scegliere. Se spegniamo il lume non sappiamo dove andiamo, se lo teniamo acceso diamo l'allarme a chi si trova di sopra. L'unica speranza \u00e8 che, se c'\u00e8 qualcuno, abbia pi\u00f9 paura di noi.\"\n\nArrivammo nello scriptorium, emergendo dal torrione meridionale. Il tavolo di Venanzio stava proprio dalla parte opposta. Muovendoci non illuminavamo pi\u00f9 di poche braccia di parete alla volta, perch\u00e9 la sala era troppo ampia. Sperammo che nessuno fosse nella corte e vedesse la luce trasparire dalle finestre. Il tavolo sembrava in ordine, ma Guglielmo si chin\u00f2 subito a esaminare i fogli nello scaffale sottostante ed ebbe una esclamazione di disappunto.\n\"Manca qualcosa?\" chiesi.\n\"Oggi ho visto qui due libri, e uno era in greco. Ed \u00e8 quest'ultimo che manca. Qualcuno lo ha tolto, e in gran fretta, perch\u00e9 una pergamena \u00e8 caduta qui a terra.\"\n\"Ma il tavolo era guardato...\"\n\"Certo. Forse qualcuno vi ha messo le mani solo poco fa. Forse \u00e8 ancora qui.\" Si volt\u00f2 verso le ombre e la sua voce risuon\u00f2 tra le colonne: \"Se sei qui bada a te!\""
        },
        {
            "page_number": 129,
            "markdown": "Mi parve una buona idea: come Guglielmo aveva gi\u00e0 detto, \u00e8 sempre meglio che chi ci incute paura abbia pi\u00f9 paura di noi.\n\nGuglielmo pos\u00f2 il foglio che aveva trovato ai piedi del tavolo e vi avvicin\u00f2 il volto. Mi chiese di fargli luce. Appressai il lume e scorsi una pagina bianca per la prima met\u00e0, e nella seconda coperta di caratteri minutissimi di cui riconobbi a fatica l'origine.\n\"E' greco?\" chiesi.\n\"S\u00ec, ma non capisco bene.\" Trasse dal saio le sue lenti e le pose saldamente in sella al proprio naso, poi avvicin\u00f2 ancora di pi\u00f9 il volto.\n\"E' greco, scritto molto piccolo, e tuttavia disordinatamente. Anche con le lenti leggo a fatica, occorrerebbe pi\u00f9 luce. Avvicinati...\"\n\nAveva preso il foglio tenendolo davanti al volto, e io stolidamente invece di passargli dietro alle spalle tenendo il lume alto sulla sua testa, mi misi proprio davanti a lui. Egli mi chiese di spostarmi di lato, e nel farlo sfiorai con la fiamma il retro del foglio. Guglielmo mi cacci\u00f2 con una spinta, dicendomi se volevo bruciargli il manoscritto, poi ebbe una esclamazione. Vidi chiaramente che sulla parte superiore della pagina erano apparsi alcuni segni imprecisi di un colore giallo bruno. Guglielmo si fece dare il lume e lo mosse dietro il foglio, tenendo la fiamma abbastanza vicina alla superficie della pergamena, cos\u00ec da scaldarla senza lambirla. Lentamente, come se una mano invisibile stesse tracciando \"Mane, Tekel, Fares\", vidi disegnarsi sul verso bianco del foglio, a uno a uno, mano a mano che Guglielmo muoveva il lume, e mentre il fumo che scaturiva dal culmine della fiamma anneriva il recto, dei tratti che non assomigliavano a quelli di nessun alfabeto, se non a quello dei negromanti.\n\"Fantastico!\" disse Guglielmo. \"Sempre pi\u00f9 interessante!\" Si guard\u00f2 intorno: \"Ma sar\u00e0 meglio non esporre questa scoperta alle insidie del nostro ospite misterioso, se ancora \u00e8 qui...\" Si tolse le lenti e le pos\u00f2 sul tavolo, poi arrotol\u00f2 con cura la pergamena e la nascose nel saio. Ancora sbalordito da quella sequenza di eventi a dir poco miracolosi, stavo per chiedergli altre spiegazioni, quando un rumore improvviso e secco ci distolse. Proveniva dai piedi della scala orientale che portava alla biblioteca.\n\"Il nostro uomo \u00e8 l\u00e0, prendilo!\" grid\u00f2 Guglielmo e ci buttammo in quella direzione, lui pi\u00f9 rapido, io pi\u00f9 lentamente perch\u00e9 portavo il lume. Udii un fracasso di persona che incespica e cade, accorsi, trovai Guglielmo ai piedi della scala che osservava un pesante volume dalla coperta rinforzata di borchie metalliche. Nello stesso istante udimmo un altro rumore dalla direzione da cui eravamo venuti. \"Stolto che sono!\" grid\u00f2 Guglielmo, \"presto, al tavolo di Venanzio!\"\n\nCapii, qualcuno che stava nell'ombra dietro di noi aveva gettato il volume per attirarci lontano.\n\nAncora una volta Guglielmo fu pi\u00f9 rapido di me e raggiunse il tavolo. Io seguendolo intravvidi tra le colonne un'ombra che fuggiva, infilando la scala del torrione occidentale.\n\nPreso da ardore guerriero, misi il lume in mano a Guglielmo e mi buttai alla cieca verso la scala da cui era sceso il fuggiasco. In quel momento mi sentivo come"
        },
        {
            "page_number": 130,
            "markdown": "un soldato di Cristo in lotta con le legioni infernali tutte, e ardevo dal desiderio di mettere le mani sullo sconosciuto per consegnarlo al mio maestro. Ruzzolai quasi lungo le scale a chiocciola inciampando nei lembi della mia veste (quello fu l'unico momento della mia vita, lo giuro, che rimpiansi di essere entrato in un ordine monastico!) ma in quello stesso istante, e fu pensiero di un lampo, mi consolai all'idea che anche il mio avversario doveva soffrire dello stesso impaccio. E in pi\u00f9, se aveva sottratto il libro, doveva avere le mani occupate. Precipitai quasi nella cucina dietro il forno del pane e, alla luce della notte stellata che illuminava pallidamente il vasto androne, vidi l'ombra che inseguivo, che infilava la porta del refettorio tirandola dietro di s\u00e9. Mi precipitai verso di quella, faticai qualche secondo ad aprirla, entrai, mi guardai attorno, e non vidi pi\u00f9 nessuno. La porta che dava sull'esterno era ancora sprangata. Mi voltai. Ombra e silenzio. Scorsi un bagliore venire dalla cucina e mi addossai a un muro. Sulla soglia di passaggio tra i due ambienti apparve una figura illuminata da un lume. Gridai. Era Guglielmo.\n\"Non c'\u00e8 pi\u00f9 nessuno? Lo prevedevo. Colui non \u00e8 uscito da una porta. Non ha infilato il passaggio dell'ossario?\"\n\"No, \u00e8 uscito di qui, ma non so da dove!\"\n\"Te l'ho detto, ci sono altri passaggi, ed \u00e8 inutile che li cerchiamo. Magari il nostro uomo sta riemergendo da qualche parte lontana. E con lui le mie lenti.\"\n\"Le vostre lenti?\"\n\"Proprio cos\u00ec. Il nostro amico non ha potuto sottrarmi il foglio ma, con grande presenza di spirito, passando ha afferrato dal tavolo i miei vetri.\"\n\"E perch\u00e9?\"\n\"Perch\u00e9 non \u00e8 uno sciocco. Mi ha sentito parlare di questi appunti, ha capito che erano importanti, ha pensato che senza le lenti non sar\u00f2 in grado di decifrarli e sa per certo che non mi fider\u00f2 di mostrarli a nessuno. Infatti, ora \u00e8 come se non li avessi.\"\n\"Ma come faceva a sapere delle vostre lenti?\"\n\"Suvvia, a parte il fatto che ne abbiamo parlato ieri col maestro vetraio, stamane nello scriptorium me le sono infercate per frugare tra le carte di Venanzio. Quindi ci sono molte persone che potrebbero sapere quanto quegli oggetti fossero preziosi. E infatti potrei anche leggere un manoscritto normale, ma non questo,\" e stava srotolando di nuovo la misteriosa pergamena, \"dove la parte in greco \u00e8 troppo piccola, e la parte superiore troppo incerta...\"\n\nMi mostr\u00f2 i segni misteriosi che erano apparsi come d'incanto al calore della fiamma: \"Venanzio voleva celare un segreto importante e ha usato uno di quegli inchiostri che scrivono senza lasciar traccia e riappaiono al calore. Oppure ha usato del succo di limone. Ma siccome non so che sostanza abbia usato e i segni potrebbero riscomparire, presto, tu che hai gli occhi buoni, ricopiali subito nel modo pi\u00f9 fedele che puoi, e magari un poco pi\u00f9 grandi.\" E cos\u00ec feci, senza sapere cosa copiassi. Si trattava di una serie di quattro o cinque linee invero stregonesche, e riporto ora solo i primissimi segni, per dare al lettore una idea dell'enigma che avevamo davanti agli occhi."
        },
        {
            "page_number": 131,
            "markdown": "# $\\% \\circ \\rho m_{0} \\circ \\gamma=x \\quad \\sigma \\rho \\omega \\xi \\varsigma \\quad \\delta \\sigma \\sigma \\eta \\eta \\zeta \\zeta \\delta \\circ$ \n\nQuando ebbi copiato Guglielmo guard\u00f2, purtroppo senza lenti, tenendo la mia tavoletta a una buona distanza dal naso. \"E' certamente un alfabeto segreto che occorrer\u00e0 decifrare,\" disse. \"I segni sono tracciati male, e forse tu li hai ricopiati peggio, ma si tratta certamente di un alfabeto zodiacale. Vedi? Nella prima linea abbiamo...\" allontan\u00f2 ancora il foglio da s\u00e9, strinse gli occhi, con uno sforzo di concentrazione: \"Sagittario, Sole, Mercurio, Scorpione...\"\n\"E cosa significano?\"\n\"Se Venanzio fosse stato un ingenuo avrebbe usato l'alfabeto zodiacale pi\u00f9 comune: A uguale a Sole, B uguale a Giove... La prima linea si leggerebbe allora... prova a trascrivere: RAIQASVL...\" S'interruppe. \"No, non vuole dire nulla, e Venanzio non era ingenuo. Ha riformulato l'alfabeto secondo un'altra chiave. Dovr\u00f2 scoprirla.\"\n\"E' possibile?\" domandai ammirato.\n\"S\u00ec, se si conosce un poco della sapienza degli arabi. I migliori trattati di criptografia sono opera di sapienti infedeli, e a Oxford ho potuto farmene leggere qualcuno. Bacone aveva ragione a dire che la conquista del sapere passa attraverso la conoscenza delle lingue. Abu Bakr Ahmad ben Ali ben Washiyya an-Nabati ha scritto secoli fa un Libro del frenetico desiderio del devoto di apprendere gli enigmi delle antiche scritture e ha esposto molte regole per comporre e decifrare alfabeti misteriosi, buoni per pratiche di magia, ma anche per la corrispondenza tra gli eserciti, o tra un re e i propri ambasciatori. Ho visto altri libri arabi che elencano una serie di artifici assai ingegnosi. Puoi per esempio sostituire una lettera con un'altra, puoi scrivere una parola a rovescio, puoi mettere le lettere in ordine inverso, ma prendendone una s\u00ec e una no, e poi ricominciando da capo, puoi come in questo caso sostituire le lettere con segni zodiacali, ma attribuendo alle lettere nascoste il loro valore numerico e poi, secondo un altro alfabeto, convertire i numeri in altre lettere...\"\n\"E quale di questi sistemi avr\u00e0 usato Venanzio?\"\n\"Bisognerebbe provarli tutti, e altri ancora. Ma la prima regola per decifrare un messaggio \u00e8 indovinare cosa voglia dire.\"\n\"Ma allora non c'\u00e8 pi\u00f9 bisogno di decifrarlo!\" risi.\n\"Non in questo senso. Si possono per\u00f2 formulare delle ipotesi su quelle che potrebbero essere le prime parole del messaggio, e poi vedere se la regola che se ne inferisce vale per tutto il resto dello scritto. Per esempio, qui Venanzio ha certamente annotato la chiave per penetrare nel finis Africae. Se io provo a pensare che il messaggio parli di questo, ecco che sono illuminato all'improvviso da un ritmo... Prova a guardare le prime tre parole, non considerare le lettere, considera solo il numero dei segni... Illlllll Illll Illllll... Ora prova a dividere in sillabe di almeno due segni ciascuna, e recita ad alta voce: ta-ta-ta, ta-ta, ta-ta-ta... Non ti viene in mente nulla?\"\n\"A me no.\""
        },
        {
            "page_number": 132,
            "markdown": "\"E a me s\u00ec. Secretum finis Africae... Ma se cos\u00ec fosse l'ultima parola dovrebbe avere la prima e la sesta lettera uguali, e cos\u00ec infatti \u00e8, ecco due volte il simbolo della Terra. E la prima lettera della prima parola, la S, dovrebbe essere uguale all'ultima della seconda: e infatti ecco ripetuto il segno della Vergine. Forse \u00e8 la strada buona. Per\u00f2 potrebbe trattarsi solo di una serie di coincidenze. Occorre trovare una regola di corrispondenza...\"\n\"Trovarla dove?\"\n\"Nella testa. Inventarla. E poi vedere se \u00e8 quella vera. Ma tra una prova e l'altra il gioco potrebbe portarmi via una giornata intera. Non di pi\u00f9 perch\u00e9 ricordalo - non c'\u00e8 scrittura segreta che non possa essere decifrata con un po' di pazienza. Ma ora rischiamo di far tardi e vogliamo visitare la biblioteca. Tanto pi\u00f9 che senza lenti non riuscir\u00f2 mai a leggere la seconda parte del messaggio, e tu non mi puoi aiutare perch\u00e9 questi segni, ai tuoi occhi...\"\n\"Graecum est, non legitur,\" completai umiliato.\n\"Appunto, e vedi che aveva ragione Bacone. Studia! Ma non perdiamoci d'animo. Riponiamo la pergamena e i tuoi appunti, e saliamo in biblioteca. Perch\u00e9 questa sera nemmeno dieci legioni infernali riusciranno a trattenerci.\".\n\nMi segnai. \"Ma chi pu\u00f2 essere stato a precederci qui? Bencio?\"\n\"Bencio ardeva dalla voglia di sapere cosa ci fosse tra le carte di Venanzio, ma non mi pareva nello spirito di giocarci tiri cos\u00ec maliziosi. In fondo ci aveva proposto un'alleanza, e poi mi aveva l'aria di non avere il coraggio di entrare di notte nell'Edificio.\"\n\"Allora Berengario? O Malachia?\"\n\"Berengario mi sembra aver l'animo di far cose del genere. In fondo \u00e8 corresponsabile della biblioteca, \u00e8 roso dal rimorso di averne tradito qualche segreto, riteneva che Venanzio avesse sottratto quel libro e voleva forse riportarlo al posto da cui viene. Non \u00e8 riuscito a salire, ora sta nascondendo il volume da qualche parte e potremo coglierlo sul fatto, se Dio ci assiste, quando tenter\u00e0 di rimetterlo a posto.\"\n\"Ma potrebbe anche essere Malachia, mosso dalle stesse intenzioni.\"\n\"Direi di no. Malachia aveva avuto tutto il tempo che voleva per frugare nel tavolo di Venanzio quando \u00e8 rimasto solo per chiudere l'Edificio. Lo sapevo benissimo e non avevo modo di evitarlo. Ora sappiamo che non l'ha fatto. E se ben rifletti, non abbiamo motivo per sospettare che Malachia sapesse che Venanzio era entrato in biblioteca sottraendo qualcosa. Questo lo sanno Berengario e Bencio e lo sappiamo tu e io. In seguito alla confessione di Adelmo potrebbe saperlo Jorge, ma non era certo lui l'uomo che si precipitava con tanta foga dalla scala a chiocciola...\"\n\"Allora o Berengario o Bencio...\"\n\"E perch\u00e9 no Pacifico da Tivoli o un altro dei monaci che abbiamo visto qui oggi? O Nicola il vetraio, che sa dei miei occhiali? O quel bizzarro personaggio di Salvatore, che ci han detto girar di notte per chiss\u00e0 quali faccende? Dobbiamo stare attenti a non restringere il campo dei sospetti solo perch\u00e9 le rivelazioni di Bencio ci hanno orientato in una sola direzione. Bencio forse voleva confonderci.\"\n\"Ma vi \u00e8 parso sincero.\""
        },
        {
            "page_number": 133,
            "markdown": "\"Certo. Ma ricordati che il primo dovere di un buon inquisitore \u00e8 quello di sospettare per primi coloro che ti paiono sinceri.\"\n\"Brutto lavoro quello dell'inquisitore,\" dissi.\n\"Per questo l'ho abbandonato. E come vedi mi tocca riprenderlo. Ma ors\u00f9, alla biblioteca.\""
        },
        {
            "page_number": 134,
            "markdown": "# Secondo giorno \n\n## Notte\n\nDove si penetra finalmente nel labirinto, si hanno strane visioni\ne, come accade nei labirinti, ci si perde\n\nRimontammo allo scriptorium, questa volta per la scala orientale, che saliva anche al piano proibito, il lume alto davanti a noi. Io pensavo alle parole di Alinardo sul labirinto e mi attendevo cose spaventevoli.\n\nFui sorpreso, come emergemmo nel luogo in cui non avremmo dovuto entrare, di trovarmi in una sala a sette lati, non molto ampia, priva di finestre, in cui regnava, come del resto in tutto il piano, un forte odore di stantio o di muffa. Nulla di terrificante.\n\nLa sala, dissi, aveva sette pareti, ma solo su quattro di esse si apriva, tra due colonnine incassate nel muro, un varco, un passaggio abbastanza ampio sormontato da un arco a tutto sesto. Lungo le pareti chiuse si addossavano enormi armadi, carichi di libri disposti con regolarit\u00e0. Gli armadi portavano un cartiglio numerato e cos\u00ec pure ogni loro singolo ripiano: chiaramente gli stessi numeri che avevamo visto nel catalogo. In mezzo alla stanza un tavolo, anch'esso ripieno di libri. Su tutti i volumi un velo abbastanza leggero di polvere, segno che i libri venivano puliti con una certa frequenza. E anche per terra non vi era lordura di sorta. Sopra all'arco di una delle porte, un grande cartiglio, dipinto sul muro che recava le parole: Apocalypsis Iesu Christi. Non pareva sbiadito, anche se i caratteri erano antichi. Ci avvedemmo dopo, anche nelle altre stanze, che questi cartigli erano in verit\u00e0 incisi nella pietra, e abbastanza profondamente, e poi le cavit\u00e0 erano state riempite con della tinta, come si usa per affrescare le chiese.\n\nPassammo per uno dei varchi. Ci trovammo in un'altra stanza, dove si apriva una finestra, che in luogo dei vetri portava lastre di alabastro, con due pareti piene e un varco, dello stesso tipo di quello da cui eravamo appena passati, che dava su un'altra stanza, la quale aveva due pareti piene anch'esse, una con finestra, e un'altra porta che si apriva davanti a noi. Nelle due stanze due cartigli simili nella forma al primo che avevamo visto, ma con altre parole. Il cartiglio della prima diceva: Super thronos viginti quatuor, e quello della seconda: Nomen illi mors. Per il resto, anche se le due stanze erano pi\u00f9 piccole di quella da cui eravamo entrati in biblioteca (infatti quella era eptagonale e queste due rettangolari) l'arredo era lo stesso: armadi con libri e tavolo centrale.\n\nAccedemmo alla terza stanza. Essa era vuota di libri e senza cartiglio. Sotto alla finestra un altare di pietra. Vi erano tre porte, una da cui eravamo entrati, l'altra che dava sulla stanza eptagonale gi\u00e0 visitata, una terza che ci immise in una nuova stanza, non dissimile dalle altre, salvo che per il cartiglio che diceva: Obscuratus est"
        },
        {
            "page_number": 135,
            "markdown": "sol et aer. Di qui si passava a una nuova stanza, il cui cartiglio diceva Facta est grando et ignis; era priva di altre porte, ovvero, arrivati a quella stanza non si poteva procedere e occorreva tornare indietro.\n\"Ragioniamo,\" disse Guglielmo. \"Cinque stanze quadrangolari o vagamente trapezoidali, con una finestra ciascuna, che girano intorno a una stanza eptagonale senza finestre a cui sale la scala. Mi pare elementare. Siamo nel torrione orientale, ogni torrione dall'esterno presenta cinque finestre e cinque lati. Il conto torna. La stanza vuota \u00e8 proprio quella che guarda a oriente, nella stessa direzione del coro della chiesa, la luce del sole all'alba illumina l'altare, il che mi sembra giusto e pio. L'unica idea astuta mi pare quella delle lastre di alabastro. Di giorno filtrano una bella luce, di notte non lasciano trasparire neppure i raggi lunari. Non \u00e8 poi un gran labirinto. Ora vediamo dove portano le altre due porte della stanza eptagonale. Credo che ci orienteremo facilmente.\"\n\nIl mio maestro si sbagliava e i costruttori della biblioteca erano stati pi\u00f9 abili di quanto credessimo. Non so bene spiegare cosa avvenne, ma come abbandonammo il torrione, l'ordine delle stanze si fece pi\u00f9 confuso. Alcune avevano due, altre tre porte. Tutte avevano una finestra, anche quelle che imboccavamo partendo da una stanza con finestra e pensando di andare verso l'interno dell'Edificio. Ciascuna aveva sempre lo stesso tipo di armadi e di tavoli, i volumi in bell'ordine ammassati sembravano tutti uguali e non ci aiutavano certo a riconoscere il luogo con un colpo d'occhio. Tentammo di orientarci coi cartigli. Una volta avevamo attraversato una stanza in cui era scritto In diebus illis e dopo alcuni giri ci parve di essere tornati laggi\u00f9. Ma ricordavamo che la porta davanti alla finestra immetteva in una stanza in cui era scritto Primogenitus mortuorum, mentre ora ne trovavamo un'altra che diceva di nuovo Apocalypsis Iesu Christi, e non era la sala eptagonale da cui eravamo partiti. Questo fatto ci convinse che talora i cartigli si ripetevano uguali in stanze diverse. Trovammo due stanze con Apocalypsis una appresso all'altra, e subito dopo una con Cecidit de coelo stella magna.\n\nDa dove provenissero le frasi dei cartigli era evidente, si trattava di versetti dell'Apocalisse di Giovanni, ma non era affatto chiaro n\u00e9 perch\u00e9 fossero dipinti sui muri, n\u00e9 secondo quale logica fossero disposti. Ad accrescere la nostra confusione, rilevammo che alcuni cartigli, non molti, erano in color rosso anzich\u00e9 in nero.\n\nA un certo punto ci ritrovammo nella sala eptagonale di partenza (quella era riconoscibile perch\u00e9 vi si apriva l'imbocco della scala), e riprendemmo a muoverci verso la nostra destra cercando di andare diritti di stanza in stanza. Passammo per tre stanze e poi ci trovammo di fronte a una parete chiusa. L'unico passaggio immetteva in una nuova stanza che aveva solo un'altra porta, uscendo dalla quale percorremmo altre quattro stanze e ci trovammo di nuovo di fronte a una parete. Tornammo alla stanza precedente che aveva due uscite, imboccammo quella non ancora tentata, passammo in una nuova stanza, e ci ritrovammo nella sala eptagonale di partenza.\n\"Come si chiamava l'ultima stanza da cui siamo tornati indietro?\" chiese Guglielmo.\n\nFeci uno sforzo di memoria: \"Equus albus.\""
        },
        {
            "page_number": 136,
            "markdown": "\"Bene, ritroviamola.\" E fu facile. Di l\u00ec, se non si voleva tornare sui propri passi, non c'era che da passare alla stanza detta Gratia vobis et pax, e di l\u00ec a destra ci parve di trovare un nuovo passaggio che non ci riportasse indietro. In effetti trovammo ancora In diebus illis e Primogenitus mortuorum (erano le stesse stanze di poco prima?) ma infine giungemmo in una stanza che non ci pareva di aver ancora visitato: Tertia pars terrae combusta est. Ma a quel punto non sapevamo pi\u00f9 dove eravamo rispetto al torrione orientale.\n\nProtendendo il lume in avanti mi spinsi nelle stanze seguenti. Un gigante di proporzioni minacciose, dal corpo ondulato e fluttuante come quello di un fantasma, mi venne incontro.\n\"Un diavolo!\" gridai e poco manc\u00f2 mi cadesse il lume, mentre mi voltavo di colpo e mi rifugiavo tra le braccia di Guglielmo. Questi mi prese il lume dalle mani e scostandomi si fece avanti con una decisione che mi parve sublime. Vide anch'egli qualcosa, perch\u00e9 arretr\u00f2 bruscamente. Poi si protese di nuovo in avanti e alz\u00f2 la lucerna. Scoppi\u00f2 a ridere.\n\"Veramente ingegnoso. Uno specchio!\"\n\"Uno specchio?\"\n\"S\u00ec, mio prode guerriero. Ti sei lanciato con tanto coraggio su un nemico vero, poco fa nello scriptorium, e ora ti spaventi di fronte alla tua immagine. Uno specchio, che ti rimanda la tua immagine ingrandita e distorta.\"\n\nMi prese per mano e mi condusse di fronte alla parete che fronteggiava l'ingresso della stanza. In una lastra di vetro ondulata, ora che il lume l'illuminava pi\u00f9 da vicino, vidi le nostre due immagini, grottescamente deformate, che mutavano di forma e di altezza a seconda di quanto ci approssimassimo o ci allontanassimo.\n\"Devi leggerti qualche trattato di ottica,\" disse Guglielmo divertito, \"come certo l'hanno letto i fondatori della biblioteca. I migliori sono quelli degli arabi. Alhazen compose un trattato De aspectibus in cui, con precise dimostrazioni geometriche, ha parlato della forza degli specchi. Alcuni dei quali, a seconda di come \u00e8 modulata la loro superficie, possono ingrandire le cose pi\u00f9 minuscole (e che altro sono le mie lenti?), altri fanno apparire le immagini rovesciate, o oblique, o mostrano due oggetti in luogo di uno, e quattro in luogo di due. Altri ancora, come questo, fanno di un nano un gigante o di un gigante un nano.\"\n\"Ges\u00f9 Signore!\" dissi. \"Sono dunque queste le visioni che qualcuno dice di aver avuto in biblioteca?\"\n\"Forse. Un'idea davvero ingegnosa.\" Lesse il cartiglio sul muro, sopra lo specchio: Super thronos viginti quatuor. \"L'abbiamo gi\u00e0 trovato, ma era una sala senza specchio. E questa tra l'altro non ha finestre, eppure non \u00e8 eptagonale. Dove siamo?\" Si guard\u00f2 intorno e si avvicin\u00f2 a un armadio: \"Adso, senza quei benedetti oculi ad legendum non riesco a capire cosa ci sia scritto su questi libri. Leggimi qualche titolo.\"\n\nPresi un libro a caso: \"Maestro non \u00e8 scritto!\"\n\"Come? Vedo che \u00e8 scritto, cosa leggi?\"\n\"Non leggo. Non sono lettere dell'alfabeto e non \u00e8 greco, lo riconoscerei. Sembrano vermi, serpentelli, caccole di mosche...\""
        },
        {
            "page_number": 137,
            "markdown": "\"Ah, \u00e8 arabo. Ce ne sono altri cos\u00ec?\"\n\"S\u00ec, alcuni. Ma eccone uno in latino, se Dio vuole. Al... Al Kuwarizmi, Tabulae.\"\n\"Le tavole astronomiche di Al Kuwarizmi, tradotte da Adelardo da Bath! Opera rarissima! Va avanti.\"\n\"Isa ibn Ali, De oculis, Alkindi, De radiis stellatis...\"\n\"Guarda ora sul tavolo.\"\nAprii un grande volume che giaceva sul tavolo, un De bestiis. Capitai su una pagina finemente miniata dove era rappresentato un bellissimo unicorno.\n\"Bella fattura,\" comment\u00f2 Guglielmo che riusciva a vedere bene le immagini. \"E quello?\"\n\nLessi: \"Liber monstrorum de diversis generibus. Anche questo con belle immagini, ma mi paiono pi\u00f9 antiche.\"\n\nGuglielmo pieg\u00f2 il volto sul testo: \"Miniato da monaci irlandesi, almeno cinque secoli fa. Il libro dell'unicorno \u00e8 invece molto pi\u00f9 recente, mi pare fatto al modo dei francesi.\" Ancora una volta ammirai la dottrina del mio maestro. Entrammo nella stanza successiva e percorremmo le quattro stanze seguenti, tutte con finestre, e tutte piene di volumi in lingue ignote, pi\u00f9 alcuni testi di scienze occulte, e arrivammo a una parete che ci costrinse a tornare indietro perch\u00e9 le ultime cinque stanze penetravano le une nelle altre senza consentire altre uscite.\n\"Dall'inclinazione dei muri, dovremmo essere nel pentagono di un altro torrione,\" disse Guglielmo, \"ma non c'\u00e8 la sala eptagonale centrale, forse ci sbagliamo.\"\n\"Ma le finestre?\" dissi. \"Come possono esserci tante finestre? Impossibile che tutte le stanze diano sull'esterno.\"\n\"Dimentichi il pozzo centrale, molte di quelle che abbiamo visto sono finestre che danno sull'ottagono del pozzo. Se fosse giorno, la differenza della luce ci direbbe quali sono le finestre esterne e quali le interne, e forse persino ci rivelerebbe la posizione della stanza rispetto al sole. Ma di sera non si avverte nessuna differenza. Torniamo indietro.\"\n\nRitornammo nella stanza dello specchio e piegammo verso la terza porta dalla quale ci pareva di non essere ancora passati. Vedemmo davanti a noi una fuga di tre o quattro stanze, e verso l'ultima intravvedemmo un chiarore.\n\"C'\u00e8 qualcuno!\" esclamai con voce soffocata.\n\"Se c'\u00e8, si \u00e8 gi\u00e0 accorto del nostro lume,\" disse Guglielmo coprendo tuttavia la fiamma con la mano. Ristemmo per un minuto o due. Il chiarore continuava a oscillare lievemente, ma senza che si facesse pi\u00f9 forte o pi\u00f9 debole.\n\"Forse \u00e8 solo una lampada,\" disse Guglielmo, \"di quelle poste per convincere i monaci che la biblioteca \u00e8 abitata dalle anime dei trapassati. Ma bisogna sapere. Tu stai qui coprendo il lume, io vado avanti con cautela.\"\n\nAncora vergognoso per la povera figura fatta avanti allo specchio, volli redimermi agli occhi di Guglielmo: \"No, vado io,\" dissi, \"voi restate qui. Proceder\u00f2 cauto, sono pi\u00f9 piccolo e pi\u00f9 leggero. Appena mi render\u00f2 conto che non c'\u00e8 rischio vi chiamer\u00f2.\""
        },
        {
            "page_number": 138,
            "markdown": "E cos\u00ec feci. Procedetti per tre stanze camminando rasente i muri, leggero come un gatto (o come un novizio che scenda in cucina a rubar del cacio in dispensa, impresa in cui eccellevo a Melk). Arrivai alla soglia della stanza da cui proveniva il chiarore, assai debole, strisciando lungo il muro a ridosso della colonna che faceva da stipite destro e sbirciai nella stanza. Non c'era nessuno. Una specie di lampada era posata sul tavolo, accesa, e fumigava stentata. Non era una lucerna come la nostra, sembrava piuttosto un turibolo scoperto, non fiammeggiava, ma una cenere lieve covava bruciando qualcosa. Mi feci coraggio ed entrai. Sul tavolo accanto al turibolo giaceva aperto un libro dai colori vivaci. Mi appressai e scorsi sulla pagina quattro strisce di diverso colore, giallo, cinabro, turchese e terra bruciata. Vi campiva una bestia, orribile a vedersi, un gran dragone con dieci teste che con la coda si traeva dietro le stelle del cielo e le faceva precipitare sulla terra. E improvvisamente vidi che il dragone si moltiplicava, e le squame della sua pelle diventavano come una selva di scaglie rutilanti che si staccarono dal foglio e vennero a rotarmi intorno al capo. Mi arrovesciai indietro e vidi il soffitto della stanza che si inclinava e scendeva sopra di me, poi udii come un sibilo di mille serpenti, ma non spaventoso, quasi seducente, e apparve una donna circonfusa di luce che avvicin\u00f2 il suo volto al mio alitandomi sul viso. L'allontanai con le mani tese e mi parve che le mie mani toccassero i libri dell'armadio di fronte, o che essi ingrandissero a dismisura. Non mi rendevo pi\u00f9 conto di dove fossi, e dove fosse la terra e dove il cielo. Vidi al centro della stanza Berengario che mi fissava con un sorriso odioso, grondante di lussuria. Mi coprii il volto con le mani e le mie mani mi parvero gli arti di un rospo, viscide e palmate. Gridai, credo, sentii un sapore acidulo in bocca, poi sprofondai in un buio infinito, che sembrava si aprisse sempre di pi\u00f9 sotto di me e non seppi pi\u00f9 nulla.\n\nMi risvegliai dopo un periodo che io reputai di secoli, sentendo dei colpi che mi rintronavano nella testa. Ero sdraiato al suolo e Guglielmo mi stava dando schiaffi sulle guance. Non ero pi\u00f9 in quella stanza e i miei occhi scorsero un cartiglio che diceva Requiescant a laboribus suis.\n\"Su su, Adso,\" mi sussurrava Guglielmo. \"Non \u00e8 nulla...\"\n\"Le cose...\" dissi ancora vaneggiando. \"Laggi\u00f9, la bestia...\"\n\"Nessuna bestia. Ti ho trovato che deliravi ai piedi di un tavolo con sopra una bella apocalisse mozarabica, aperta sulla pagina della mulier amicta sole che fronteggia il dragone. Ma mi sono accorto dall'odore che tu avevi respirato qualcosa di cattivo e ti ho subito portato via. Anche a me duole il capo.\"\n\"Ma cosa ho visto?\"\n\"Non hai visto nulla. E' che laggi\u00f9 bruciavano delle sostanze capaci di dar visioni, ho riconosciuto l'odore, \u00e8 una cosa degli arabi, forse la stessa che il Veglio della Montagna dava ad aspirare ai suoi assassini prima di spingerli alle loro imprese. E cos\u00ec abbiamo spiegato il mistero delle visioni. Qualcuno pone erbe magiche durante la notte per convincere i visitatori inopportuni che la biblioteca \u00e8 protetta da presenze diaboliche. Cosa hai provato, infine?\"\n\nConfusamente, per quel che ricordavo, gli raccontai della mia visione e Guglielmo rise: \"Per met\u00e0 stavi ampliando quel che avevi scorto nel libro e per l'altra met\u00e0 lasciavi parlare i tuoi desideri e le tue paure. Questa \u00e8 l'operazione che attivano"
        },
        {
            "page_number": 139,
            "markdown": "tali erbe. Domani bisogner\u00e0 parlarne con Severino, credo che ne sappia pi\u00f9 di quel che vuol farci credere. Sono erbe, solo erbe, senza bisogno di quelle preparazioni negromantiche di cui ci parlava il vetraio. Erbe, specchi... Questo luogo della sapienza interdetta \u00e8 difeso da molti e sapientissimi ritrovati. La scienza usata per occultare anzich\u00e9 per illuminare. Non mi piace. Una mente perversa presiede alla santa difesa della biblioteca. Ma \u00e8 stata una nottata pesante, bisogner\u00e0 uscire, per ora. Tu sei sconvolto e hai bisogno di acqua e di aria fresca. Inutile cercare di aprire queste finestre, troppo alte e forse chiuse da decenni. Come han potuto pensare che Adelmo si sia gettato da qui?\"\n\nUscire disse Guglielmo. Come se fosse stato facile. Sapevamo che la biblioteca era accessibile da un solo torrione, quello orientale. Ma dove eravamo in quel momento? Avevamo completamente perso l'orientamento. L'errare che facemmo, col timore di non uscire mai pi\u00f9 da quel luogo, io sempre vacillante e colto da conati di vomito, Guglielmo abbastanza preoccupato per me, e indispettito per la pochezza della sua scienza, ci diede, ovvero diede a lui, un idea per il giorno seguente. Avremmo dovuto tornare nella biblioteca, ammesso che mai ne uscissimo fuori, con un tizzone di legno bruciato, o un'altra sostanza capace di lasciare segni sui muri.\n\"Per trovare la via di uscita da un labirinto,\" recit\u00f2 infatti Guglielmo, \"non vi \u00e8 che un mezzo. A ogni nodo nuovo, ossia mai visitato prima, il percorso di arrivo sar\u00e0 contraddistinto con tre segni. Se, a causa di segni precedenti su qualcuno dei cammini del nodo, si vedr\u00e0 che quel nodo \u00e8 gi\u00e0 stato visitato, si porr\u00e0 un solo segno sul percorso di arrivo. Se tutti i varchi sono gi\u00e0 stati segnati allora bisogner\u00e0 rifare la strada, tornando indietro. Ma se uno o due varchi del nodo sono ancora senza segni, se ne sceglier\u00e0 uno qualsiasi, apponendovi due segni. Incamminandosi per un varco che porta un solo segno, ve ne apporremo altri due, in modo che ora quel varco ne porti tre. Tutte le parti del labirinto dovrebbero essere state percorse se, arrivando a un nodo, non si prender\u00e0 mai il varco con tre segni, a meno che nessuno degli altri varchi sia ormai privo di segni.\"\n\"Come lo sapete? Siete esperto di labirinti?\"\n\"No, recito da un testo antico che una volta ho letto.\"\n\"E secondo questa regola si esce?\"\n\"Quasi mai, che io sappia. Ma tenteremo lo stesso. E poi nei prossimi giorni avr\u00f2 delle lenti e avr\u00f2 tempo a soffermarmi meglio sui libri. Pu\u00f2 darsi che l\u00e0 dove il percorso dei cartigli ci confonde, quello dei libri ci dia una regola.\"\n\"Avrete le lenti? Come farete a ritrovarle?\"\n\"Ho detto che avr\u00f2 delle lenti. Ne far\u00f2 delle altre. Credo che il vetraio non attenda altro che un'occasione del genere per fare una nuova esperienza. Se avr\u00e0 gli arnesi giusti per molare i cocci. Quanto ai cocci, in quella bottega ne ha molti.\"\n\nMentre vagavamo cercando la strada, a un tratto, nel centro di una stanza, mi sentii accarezzare sul volto da una mano invisibile, mentre un gemito, che non era umano e non era animale, echeggiava e in quel vano e in quello vicino, come se uno spettro vagasse di sala in sala. Avrei dovuto essere preparato alle sorprese della biblioteca, ma ancora una volta mi terrorizzai e feci un balzo indietro. Anche"
        },
        {
            "page_number": 140,
            "markdown": "Guglielmo doveva aver avuto un'esperienza simile alla mia, perch\u00e9 si stava toccando la guancia, levando in alto il lume e guardandosi intorno\n\nEgli alz\u00f2 una mano, poi esamin\u00f2 la fiamma che pareva ora pi\u00f9 vivace, quindi si umett\u00f2 un dito e lo tenne dritto davanti a s\u00e9.\n\"E' chiaro,\" disse poi, e mi mostr\u00f2 due punti, su due opposte pareti, ad altezza d'uomo. Si aprivano ivi due strette feritoie, avvicinando la mano alle quali si poteva sentire l'aria fredda che proveniva dall'esterno. Avvicinandovi poi l'orecchio si sentiva uno stormire, come se di fuori ora tirasse vento.\n\"La biblioteca doveva pur avere un sistema di areazione,\" disse Guglielmo, \"altrimenti l'atmosfera sarebbe irrespirabile, specie d'estate. Inoltre queste feritoie provvedono anche una giusta dose di umidit\u00e0, affinch\u00e9 le pergamene non si secchino. Ma l'accortezza dei fondatori non si \u00e8 fermata qui. Disponendo le feritoie secondo certi angoli, si sono garantiti che nelle notti di vento i soffi che penetrano da questi meati si incrocino con altri soffi, e si ingorghino entro la fuga delle stanze, producendo i suoni che abbiamo udito. I quali, uniti agli specchi e alle erbe, aumentano il timore degli incauti che qui penetrassero, come noi, senza conoscere bene il luogo. E noi stessi abbiamo pensato per un attimo che dei fantasmi ci alitassero sul viso. Ce ne siamo resi conto solo ora perch\u00e9 solo ora si \u00e8 levato il vento. E anche questo mistero \u00e8 risolto. Ma con tutto ci\u00f2 non sappiamo ancora come uscire!\"\n\nCos\u00ec parlando girovagavamo a vuoto, ormai smarriti, trascurando di leggere i cartigli che apparivano tutti uguali. Incappammo in una nuova sala eptagonale, girammo per le stanze vicine, non trovammo alcuna uscita. Tornammo sui nostri passi, camminammo per quasi un'ora, rinunciando a sapere dove eravamo. A un certo punto Guglielmo decise che eravamo sconfitti, non rimaneva che metterci a dormire in qualche sala e sperare che il giorno dopo Malachia ci trovasse. Mentre ci lamentavamo per la miserevole fine della nostra bella impresa, ritrovammo inopinatamente la sala da cui partiva la scala. Ringraziammo con fervore il cielo e scendemmo con grande allegrezza.\n\nUna volta in cucina, ci buttammo verso il camino, entrammo nel corridoio dell'ossario e giuro che il ghigno mortifero di quelle teste nude mi parve il sorriso di persone care. Rientrammo in chiesa e uscimmo dal portale settentrionale, sedendoci infine felici sulle lastre di pietra delle tombe. L'aria bellissima della notte mi parve un balsamo divino. Le stelle brillavano intorno a noi e le visioni della biblioteca mi parvero assai lontane.\n\"Com'\u00e8 bello il mondo e come sono brutti i labirinti!\" dissi sollevato.\n\"Come sarebbe bello il mondo se ci fosse una regola per girare nei labirinti,\" rispose il mio maestro.\n\"Che ora sar\u00e0?\" domandai.\n\"Ho perso il senso del tempo. Ma sar\u00e0 bene trovarci nelle nostre celle prima che suoni mattutino.\"\n\nCosteggiammo il lato sinistro della chiesa, passammo davanti al portale (mi girai dall'altra parte per non vedere i seniori dell'Apocalisse, super thronos viginti quatuor!) e attraversammo il chiostro per raggiungere l'albergo dei pellegrini."
        },
        {
            "page_number": 141,
            "markdown": "Sulla soglia della costruzione stava l'Abate, che ci guard\u00f2 con severit\u00e0. \"E' tutta la notte che vi cerco,\" disse a Guglielmo. \"Non vi ho trovato in cella, non vi ho trovato in chiesa...\"\n\"Seguivano una traccia...\" disse vagamente Guglielmo, con visibile imbarazzo. L'Abate lo fiss\u00f2 a lungo, poi disse con voce lenta e severa: \"Vi ho cercato subito dopo compieta. Berengario non era in coro.\"\n\"Cosa mi dite mai!\" fece Guglielmo con aria ilare. Infatti gli era ora chiaro chi si fosse annidato nello scriptorium.\n\"Non era in coro a compieta,\" ripet\u00e9 l'Abate, \"e non \u00e8 tornato nella sua cella. Sta per suonare mattutino, e controlleremo ora se riappare. Altrimenti pavento qualche nuova sciagura.\"\n\nA mattutino Berengario non c'era."
        },
        {
            "page_number": 142,
            "markdown": "Terzo Giorno"
        },
        {
            "page_number": 143,
            "markdown": "# Terzo giorno <br> Da laudi a prima \n\nDove si trova un panno sporco di sangue nella cella di Berengario scomparso, ed \u00e8 tutto\n\nMentre scrivo mi sento stanco come mi sentivo quella notte, ovvero quella mattina. Che dire? Dopo l'ufficio l'Abate mosse la maggior parte dei monaci, ormai in allarme, a cercare dappertutto, senza risultato.\n\nVerso laudi, cercando nella cella di Berengario, un monaco trov\u00f2 sotto il pagliericcio un panno bianco sporco di sangue. Lo mostrarono all'Abate che ne trasse foschi auspici. Era presente Jorge che, come ne fu informato, disse: \"Sangue?\" come se la cosa gli sembrasse inverosimile. Lo dissero ad Alinardo, che scosse la testa e disse:\n\"No, no, alla terza tromba la morte viene per acqua...\"\nGuglielmo osserv\u00f2 il panno e poi disse: \"Ora tutto \u00e8 chiaro.\"\n\"Dov'\u00e8 allora Berengario?\" gli chiesero.\n\"Non lo so,\" rispose. Lo ud\u00ec Ayma:o che alz\u00f2 gli occhi al cielo e sussurr\u00f2 a Pietro da Sant'Albano: \"Gli inglesi sono fatti cos\u00ec.\"\n\nVerso prima, quando gi\u00e0 c'era il sole, furono inviati dei servi a esplorare i piedi della scarpata, tutto intorno alle mura. Tornarono a terza, non avendo trovato nulla.\n\nGuglielmo mi disse che non avremmo potuto far meglio. Occorreva attendere gli eventi. E si rec\u00f2 alle fucine, intrattenendosi in fitto conversare con Nicola, il maestro vetraio.\n\nIo mi sedetti in chiesa, presso il portale centrale, mentre venivano celebrate le messe. Cos\u00ec devotamente mi addormentai, e a lungo, perch\u00e9 pare che noi giovani si abbia bisogno di sonno pi\u00f9 dei vecchi, i quali hanno gi\u00e0 tanto dormito e si apprestano a dormire per l'eternit\u00e0."
        },
        {
            "page_number": 144,
            "markdown": "# Terzo giorno \n\n## Terza\n\nDove Adso nello scriptorium riflette sulla storia del suo ordine e sul destino dei libri\n\nUscii di chiesa meno stanco ma con la mente confusa, perch\u00e9 il corpo non gode di un riposo tranquillo se non nelle ore notturne. Salii nello scriptorium, chiesi licenza a Malachia e cominciai a sfogliare il catalogo. E mentre gettavo sguardi distratti ai fogli che mi passavano sotto gli occhi, osservavo in realt\u00e0 i monaci.\n\nFui colpito dalla calma e dalla serenit\u00e0 con cui costoro erano intesi al loro lavoro, come se un loro confratello non fosse affannosamente ricercato per tutta la cinta e altri due non fossero gi\u00e0 scomparsi in circostanze spaventose. Ecco, mi dissi, la grandezza del nostro ordine: per secoli e secoli uomini come questi hanno visto irrompere le turbe dei barbari, saccheggiare le loro abbazie, precipitare i regni in vortici di fuoco, eppure hanno continuato ad amare le pergamene e gli inchiostri e hanno continuato a leggere a fior di labbro parole che si tramandavano da secoli e che essi tramandavano ai secoli a venire. Hanno continuato a leggere e a copiare mentre si appressava il millennio, perch\u00e9 non dovevano continuare a farlo ora?\n\nIl giorno prima Bencio aveva detto che sarebbe stato disposto a commettere peccato pur di avere un libro raro. Non mentiva e non celiava. Un monaco dovrebbe certo amare i suoi libri con umilt\u00e0, volendo il bene loro e non la gloria della propria curiosit\u00e0: ma quello che per i laici \u00e8 la tentazione dell'adulterio e per gli ecclesiastici regolari \u00e8 la brama di ricchezze, questa per i monaci \u00e8 la seduzione della conoscenza.\n\nSfogliai il catalogo e mi danz\u00f2 davanti agli occhi una festa di titoli misteriosi: Quinti Sereni de medicamentis, Phaenomena, Liber Aesopi de natura animalium, Liber Aethici peronymi de cosmographia, Libri tres quos Arculphus episcopus adamnano escipiente de locis sanctis ultramarinis designavit conscribendos, Libellus Q. Iulii Hilarionis de origine mundi, Solini Polyshistor de situ orbis terrarum et mirabilibus, Almagesthus... Non mi stupivo che il mistero dei delitti ruotasse intorno alla biblioteca. Per questi uomini votati alla scrittura la biblioteca era al tempo stesso la Gerusalemme celeste e un mondo sotterraneo al confine tra la terra incognita e gli inferi. Essi erano dominati dalla biblioteca, dalle sue promesse e dai suoi interdetti. Vivevano con essa, per essa e forse contro di essa, sperando colpevolmente di violarne un giorno tutti i segreti. Perch\u00e9 non avrebbero dovuto rischiare la morte per soddisfare una curiosit\u00e0 della loro mente, o uccidere per impedire che qualcuno si appropriasse di un loro segreto geloso?\n\nTentazioni, certo, superbia della mente. Ben diverso era il monaco scrivano immaginato dal nostro santo fondatore, capace di copiare senza capire, abbandonato alla volont\u00e0 di Dio, scrivente perch\u00e9 orante e orante in quanto scrivente. Perch\u00e9 non"
        },
        {
            "page_number": 145,
            "markdown": "era pi\u00f9 cos\u00ec? Oh, non erano certo soltanto quelle le degenerazioni dell'ordine nostro! Era diventato troppo potente, i suoi abati gareggiavano coi re, non avevo forse in Abbone l'esempio di un monarca che con piglio di monarca cercava di dirimere controversie tra monarchi? Lo stesso sapere che le abbazie avevano accumulato era ora usato come merce di scambio, ragione di superbia, motivo di vanto e prestigio; cos\u00ec come i cavalieri ostentavano armature e stendardi, i nostri abati ostentavano codici miniati... E tanto pi\u00f9 (follia!) quanto ormai i nostri monasteri avevano perduto anche la palma della saggezza: ormai le scuole cattedrali, le corporazioni urbane, le universit\u00e0 copiavano libri, forse pi\u00f9 e meglio di noi, e ne producevano di nuovi - e forse questa era la causa di tante sventure.\n\nL'abbazia in cui mi trovavo era forse ancora l'ultima a vantare una eccellenza nella produzione e riproduzione della sapienza. Ma forse proprio per questo i suoi monaci non si appagavano pi\u00f9 nell'opera santa della copia, volevano anch'essi produrre nuovi complementi della natura, spinti dalla cupidit\u00e0 di cose nuove. E non si avvedevano, intuii confusamente in quel momento (e so bene oggi, ormai canuto d'anni e di esperienza), che cos\u00ec facendo essi sancivano la rovina della loro eccellenza. Perch\u00e9 se quel nuovo sapere che essi volevano produrre fosse rifluito liberamente fuori da quelle mura, nulla pi\u00f9 avrebbe distinto quel sacro luogo da una scuola cattedrale o da una universit\u00e0 cittadina. Rimanendo celato, invece esso manteneva intatti il suo prestigio e la sua forza, non era corrotto dalla disputa, dalla albag\u00eca quodlibetale che vuole sottoporre al vaglio del sic et non ogni mistero e ogni grandezza. Ecco, mi dissi, le ragioni del silenzio e del buio che circondano la biblioteca, essa \u00e8 riserva di sapere ma pu\u00f2 mantenere questo sapere intatto solo se impedisce che giunga a chiunque, persino ai monaci stessi. Il sapere non \u00e8 come la moneta, che rimane fisicamente integra anche attraverso i pi\u00f9 infami baratti: esso \u00e8 piuttosto come un abito bellissimo, che si consuma attraverso l'uso e l'ostentazione. Non \u00e8 cos\u00ec infatti il libro stesso, le cui pagine si sbriciolano, gli inchiostri e gli ori si fanno opachi, se troppe mani lo toccano? Ecco, vedevo a poca distanza da me Pacifico da Tivoli che sfogliava un volume antico, i cui fogli si erano come attaccati l'uno all'altro a causa dell'umidit\u00e0. Egli bagnava l'indice e il pollice con la lingua per sfogliare il suo libro, e a ogni tocco della sua saliva quelle pagine perdevano di vigore, aprirle voleva dire piegarle, offrirle alla severa azione dell'aria e della polvere, che avrebbero roso le sottili venature di cui la pergamena si increspava nello sforzo, avrebbero prodotto nuove muffe l\u00e0 dove la saliva aveva ammorbidito ma indebolito l'angolo del foglio. Come un eccesso di dolcezza rende molle e inabile il guerriero, questo eccesso di amore possessivo e curioso avrebbe predisposto il libro alla malattia destinata a ucciderlo.\n\nCosa si sarebbe dovuto fare? Cessare di leggere, soltanto conservare? Erano giusti i miei timori? Cosa avrebbe detto il mio maestro?\n\nVidi poco lontano un rubricatore, Magnus da Iona, che aveva terminato di sfregare il suo vello con la pietrapomice e lo ammorbidiva col gesso, per poi levigarne la superficie con la plana. Un altro accanto a lui, Rabano da Toledo, aveva fissato la pergamena alla tavola, segnandone i margini con dei leggeri buchi laterali da ambo le parti, tra cui ora tirava con uno stilo metallico linee orizzontali"
        },
        {
            "page_number": 146,
            "markdown": "sottilissime. Tra poco i due fogli si sarebbero riempiti di colori e di forme, la pagina sarebbe divenuta come un reliquiario, fulgida di gemme incastonate in quello che sarebbe poi stato il tessuto devoto della scrittura. Quei due confratelli, mi dissi, stanno vivendo le loro ore di paradiso in terra. Stavano producendo nuovi libri, eguali a quelli che il tempo avrebbe poi inesorabilmente distrutto... Dunque la biblioteca non poteva essere minacciata da nessuna forza terrena, dunque era una cosa viva... Ma se era viva, perch\u00e9 non doveva aprirsi al rischio della conoscenza? Era questo che voleva Bencio e che forse aveva voluto Venanzio?\n\nMi sentii confuso e timoroso dei miei pensieri. Forse essi non si addicevano a un novizio che doveva solo seguire con scrupolo e umilt\u00e0 la regola, per tutti gli anni a venire - ci\u00f2 che poi ho fatto, senza pormi altre domande, mentre intorno a me sempre pi\u00f9 il mondo sprofondava in una tempesta di sangue e follia.\n\nEra l'ora del pasto mattutino, e mi recai in cucina, dove ormai ero divenuto amico dei cuochi, ed essi mi diedero alcuni dei bocconi migliori."
        },
        {
            "page_number": 147,
            "markdown": "# Terzo giorno \n\n## Sesta\n\nDove Adso riceve le confidenze di Salvatore, che non si possono riassumere in poche parole, ma che gli ispirano molte preoccupate meditazioni\n\nMentre mangiavo vidi in un angolo Salvatore, evidentemente riappacificatosi col cuciniere, che divorava con allegrezza un pasticcio di carne di pecora. Mangiava come non avesse mai mangiato in vita sua, non lasciando cadere neppure una briciola, e pareva rendesse grazie a Dio per quell'evento straordinario.\n\nMi ammicc\u00f2 e mi disse, in quel suo bizzarro linguaggio, che mangiava per tutti gli anni in cui aveva digiunato. Lo interrogai. Mi raccont\u00f2 di una infanzia dolorosissima in un villaggio dove l'aria era cattiva, le piogge frequentissime, e i campi marcivano mentre tutto era viziato da mortiferi miasmi. Ci furono, cos\u00ec capii, delle alluvioni per stagioni e stagioni, che i campi non avevano pi\u00f9 solchi e con un moggio di semi facevi un sestario, e poi il sestario si riduceva ancora a nulla. Anche i signori avevano visi bianchi come i poveri bench\u00e9, osserv\u00f2 Salvatore, i poveri morissero pi\u00f9 dei signori, forse (osserv\u00f2 con un sorriso) perch\u00e9 erano in maggior numero... Un sestario costava quindici soldi, un moggio sessanta soldi, i predicatori annunciavano la fine dei tempi, ma i genitori e gli avi di Salvatore si ricordavano che era stato cos\u00ec anche altre volte, s\u00ec che ne avevan tratto la conclusione che i tempi fossero sempre per finire. E cos\u00ec quando ebbero mangiato tutte le carogne degli uccelli, e tutti gli animali immondi che si potessero trovare, corse voce che qualcuno nel villaggio cominciava a dissotterrare i morti. Salvatore spiegava con molta bravura, come se fosse un istrione, come usavan fare quegli \"homeni malissimi\" che scavavan con le dita sotto la terra nei cimiteri, il giorno dopo le esequie di qualcuno. \"Gnam!\" diceva, e addentava il suo pasticcio di pecora, ma io vedevo nel suo volto la smorfia del disperato che mangiava il cadavere. E poi, non contenti di scavare in terra consacrata, alcuni peggiori degli altri, come ladroni da strada, si acquattavano nella foresta e sorprendevano i viandanti. \"Zac!\" diceva Salvatore, il coltello alla gola e \"Gnam!\" E i peggiori tra i peggiori adescavano i fanciulli, con un uovo o una mela, e ne facevano scempio ma, come Salvatore mi precis\u00f2 con molta seriet\u00e0, cuocendoli prima. Raccont\u00f2 di un uomo che venne al villaggio vendendo carne cotta per pochi soldi e tutti non sapevano capacitarsi di quella fortuna, poi il prete disse che si trattava di carne umana, e l'uomo fu fatto a pezzi dalla folla inferocita. Ma la notte stessa un tale del villaggio and\u00f2 a scavare la fossa dell'ucciso e mangi\u00f2 delle carni del cannibale, cos\u00ec che, quando fu scoperto, il villaggio condann\u00f2 a morte anche lui.\n\nMa Salvatore non mi raccont\u00f2 solo questa storia. A parole mozze, impegnandomi a ricordare quel poco che sapevo di provenzale e di dialetti italiani,"
        },
        {
            "page_number": 148,
            "markdown": "mi raccont\u00f2 la storia della sua fuga dal villaggio natio, e il suo girovagare per il mondo. E nel suo racconto riconobbi molti che avevo gi\u00e0 conosciuto o incontrato lungo la strada, e molti altri che conobbi dopo ne riconosco ora, s\u00ec che non sono sicuro di non attribuirgli, a distanza di tempo, avventure e delitti che furono di altri, prima di lui e dopo di lui, e che ora nella mia mente stanca si appiattiscono a disegnare una sola immagine, per la forza appunto della immaginazione che, unendo il ricordo dell'oro a quello del monte, sa comporre l'idea di una montagna d'oro.\n\nSpesso durante il viaggio avevo udito nominare da Guglielmo i semplici, termine con cui taluni suoi confratelli designavano non solo il popolo, ma al tempo stesso gli indotti. Espressione che mi parve sempre generica, perch\u00e9 nelle citt\u00e0 italiane avevo incontrato uomini di mercatura e artigiani che non erano chierici ma che non erano indotti, anche se le loro conoscenze si manifestavano attraverso l'uso del volgare. E, per dire, alcuni dei tiranni che governavano in quel tempo la penisola, erano ignari di scienza teologica, e medica, e logica, e di latino, ma non erano certo dei semplici o degli sprovveduti. Perci\u00f2 credo che anche il mio maestro, quando parlava dei semplici, usasse un concetto piuttosto semplice. Ma indubbiamente Salvatore era un semplice, veniva da una campagna provata, da secoli, dalla carestia e dalle prepotenze dei signori feudali. Era un semplice ma non era uno sciocco. Aspirava a un mondo diverso, che, nei tempi in cui fugg\u00ec dalla casa dei suoi, a quel che mi disse, prendeva l'aspetto del paese di Cuccagna, dove dagli alberi, che trasudano miele, crescono forme di cacio e salsicciotti profumati.\n\nSpinto da questa speranza, quasi rifiutando di riconoscere questo mondo come una valle di lacrime, in cui (come mi hanno insegnato) anche l'ingiustizia \u00e8 stata predisposta dalla provvidenza per mantenere l'equilibrio delle cose, onde il disegno spesso ci sfugge, Salvatore viaggi\u00f2 per varie terre, dal suo Monferrato nativo verso la Liguria, e poi su dalla Provenza alle terre del re di Francia.\n\nSalvatore vag\u00f2 per il mondo, questuando, rubacchiando, fingendosi ammalato, ponendosi al servizio transitorio di qualche signore, di nuovo prendendo la via della foresta, della strada maestra. Dal racconto che mi fece me lo vidi associato a quelle bande di vaganti che poi, negli anni che seguirono, sempre pi\u00f9 vidi aggirarsi per l'Europa: falsi monaci, ciarlatani, giuntatori, arcatori, pezzenti e straccioni, lebbrosi e storpiati, ambulanti, girovaghi, cantastorie, chierici senza patria, studenti itineranti, bari, giocolieri, mercenari invalidi, giudei erranti, scampati dagli infedeli con lo spirito distrutto, folli, fuggitivi colpiti da bando, malfattori con le orecchie mozzate, sodomiti, e tra loro artigiani ambulanti, tessitori, calderai, seggiolai, arrotini, impagliatori, muratori, e ancora manigoldi di ogni risma, bari, birboni, baroni, bricconi, gaglioffi, guidoni, trucconi, calcanti, protobianti, paltonieri, e canonici e preti simoniaci e barattieri, e gente che viveva ormai sulla credulit\u00e0 altrui, falsari di bolle e sigilli papali, venditori di indulgenze, falsi paralitici che si sdraiavano alle porte delle chiese, vaganti in fuga dai conventi, venditori di reliquie, perdonatori, indovini e chiremanti, negromanti, guaritori, falsi questuanti, e fornicatori di ogni risma, corruttori di monache e di fanciulle con inganni e violenze, simulatori di idropisia, epilessia, emorroidi, gotta e piaghe, nonch\u00e9 follia melanconica. Ve n'erano che si applicavano impiastri sul corpo per fingere ulcere inguaribili, altri che si"
        },
        {
            "page_number": 149,
            "markdown": "riempivano la bocca di una sostanza color sangue per simulare sbocchi di mal sottile, bricconi che fingevano d'esser deboli d'un dei loro membri, portando bastoni senza necessit\u00e0 e contraffacendo il mal caduco, rogne, bubboni, gonfiori, applicando bende, tinture di zafferano, portando ferri alle mani, fasce alla testa, intrufolandosi puzzolenti nelle chiese e lasciandosi cadere di colpo nelle piazze, sputando bava e strabuzzando gli occhi, gettando dalle narici sangue fatto di succo di more e vermiglione, per strappare cibo o danaro alle genti timorate che ricordavano gli inviti dei santi padri all'elemosina: dividi con l'affamato il tuo pane, conduci in casa chi non ha tetto, visitiamo Cristo, accogliamo Cristo, vestiamo Cristo perch\u00e9 come l'acqua purga il fuoco cos\u00ec l'elemosina purga i nostri peccati.\n\nAnche dopo i fatti che narro, lungo il corso del Danubio molti ne vidi e ancora ne vedo di questi ciarlatani che avevano loro nomi e loro suddivisioni in legioni, come i demoni: accapponi, lotori, protomedici, pauperes verecundi, morghigeri, affamiglioli, crociarii, alacerbati, reliquiari, affarinati, falpatori, iucchi, spectini, cochini, appezzenti e attarantati, acconi e admiracti, mutuatori, attremanti, cagnabaldi, falsibordoni, accadenti, alacrimanti e affarfanti.\n\nEra come una melma che scorreva per i sentieri del nostro mondo, e fra essi si insinuavano predicatori in buona fede, eretici in cerca di nuove prede, agitatori di discordia. Era stato proprio papa Giovanni, sempre timoroso dei movimenti dei semplici che predicassero e praticassero la povert\u00e0, a scagliarsi contro i predicatori questuanti che, a suo dire, attiravano i curiosi inalberando vessilli dipinti a figure, predicavano ed estorcevano danaro. Era nel vero il papa simoniaco e corrotto equiparando frati questuanti che predicavano la povert\u00e0 con queste bande di diseredati e di rapinatori? Io in quei giorni, dopo aver un poco viaggiato per la penisola italiana, non avevo pi\u00f9 le idee chiare: avevo sentito dei frati di Altopascio che predicando minacciavano scomuniche e promettevano indulgenze, assolvevano da rapine e fratricidi, da omicidi e spergiuri dietro sborso di danaro, davano a intendere che nel loro ospedale si celebravano ogni giorno sino a cento messe, per cui raccoglievano donazioni, e che coi loro beni si dotavano duecento fanciulle povere. E avevo sentito parlare di frate Paolo Zoppo che nella foresta di Rieti viveva in romitorio e si vantava di aver avuto direttamente dallo Spirito Santo la rivelazione che l'atto carnale non era peccato: cos\u00ec seduceva le sue vittime che chiamava sorelle obbligandole a darsi alla sferza sulla nuda carne, facendo in terra cinque genuflessioni in forma di croce, prima che egli presentasse le sue vittime a Dio e pretendesse da loro quello che chiamava il bacio della pace. Ma era vero? E cosa legava questi romiti che si dicevano illuminati ai frati dalla povera vita che percorrevano le vie della penisola facendo veramente penitenza, invisi al clero e ai vescovi di cui flagellavano i vizi e le rapine?\n\nDal racconto di Salvatore, cos\u00ec come si mescolava alle cose che io gi\u00e0 sapevo per mia scienza, queste distinzioni non apparivano alla luce del giorno: tutto sembrava uguale a tutto. Talora mi pareva uno di quegli storpi accattoni di Turenna di cui narra la favola, che all'avvicinarsi della salma miracolosa di san Martino si diedero alla fuga temendo che il santo li guarisse togliendo cos\u00ec loro la fonte dei loro guadagni, e il santo spietatamente li grazi\u00f2 prima che raggiungessero il confine,"
        },
        {
            "page_number": 150,
            "markdown": "punendoli della loro malvagit\u00e0 col restituire loro l'uso degli arti. Talora invece il volto ferino del monaco si illuminava di luce dolcissima quando mi raccontava come, vivendo tra quelle bande, aveva ascoltato la parola di predicatori francescani, quanto lui alla macchia, e aveva capito che la vita povera ed errabonda che conduceva non doveva essere presa come una cupa necessit\u00e0, ma come un gesto gioioso di dedicazione, ed era entrato a far parte di sette e gruppi penitenziali di cui egli storpiava i nomi e definiva in modo assai improprio la dottrina. Ne dedussi che aveva incontrato patarini e valdesi, e forse catari, arnaldisti e umiliati, e che vagando per il mondo era passato di gruppo in gruppo, gradatamente assumendo come missione la sua condizione di vagante, e facendo per il Signore quello che prima faceva per il suo ventre.\n\nMa come, e sino a quando? A quanto capii, una trentina di anni innanzi, egli si era aggregato a un convento di minoriti in Toscana e ivi aveva indossato il saio di san Francesco, senza prendere gli ordini. L\u00ec, credo, aveva appreso quel tanto di latino che parlava, mescolandolo con le parlate di tutti i posti in cui, povero senza patria, era stato, e di tutti i compagni di vagabondaggio che aveva incontrato, dai mercenari delle mie terre ai bogomili dalmati. L\u00ec si era dato a vita di penitenza, diceva (penitenziagite, mi citava con occhi ispirati, e di nuovo udii la formula che aveva incuriosito Guglielmo), ma a quanto pare anche i minori presso cui stava avevano idee confuse perch\u00e9, in ira verso il canonico della chiesa vicina, accusato di rapine e altre nefandezze, gli invasero un giorno la casa e lo fecero rotolar dalle scale, s\u00ec che il peccatore ne mor\u00ec, poi saccheggiarono la chiesa. Per il che il vescovo invi\u00f2 degli armati, i frati si dispersero e Salvatore vag\u00f2 a lungo nell'alta Italia con una banda di fraticelli, ovvero di minoriti questuanti senza pi\u00f9 legge e disciplina.\n\nDi qui ripar\u00f2 nel Tolosano, dove gli avvenne una strana storia, mentre si infiammava al racconto, che udiva, delle grandi imprese dei crociati. Una massa di pastori e di umili, in grande schiera, si riun\u00ec un giorno per passare il mare e combattere contro i nemici della fede. Li chiamarono pastorelli. In effetti essi volevano sfuggire alla loro terra maledetta. C'erano due capi, che ispirarono loro delle false teorie, un sacerdote che era stato privato della sua chiesa per la sua condotta e un monaco apostata dell'ordine di san Benedetto. Costoro avevano fatto uscire a tal punto di senno quegli sprovveduti che, correndo a frotte dietro di loro, anche ragazzi di sedici anni, contro il volere dei genitori, portando con s\u00e9 solo una bisaccia e un bastone, senza danaro, lasciati i loro campi, li seguivano come un gregge, e formavano una gran massa. Ormai non seguivano pi\u00f9 n\u00e9 ragione n\u00e9 giustizia, ma solo la forza e la loro volont\u00e0. Il trovarsi tutti insieme, finalmente liberi e con una oscura speranza di terre promesse, li rese come ebbri. Percorrevano i villaggi e le citt\u00e0 prendendosi tutto, e se uno di essi veniva arrestato essi assalivano le prigioni e lo liberavano. Quando entrarono nella fortezza di Parigi per far uscire alcuni loro compagni che i signori avevano fatto arrestare, poich\u00e9 il prevosto di Parigi tentava di opporre resistenza, lo colpirono e lo gettarono gi\u00f9 per i gradini della fortezza e infransero le porte del carcere. Poi si schierarono a battaglia nel prato di san Germano. Ma nessuno ard\u00ec farsi contro di loro, e uscirono da Parigi dirigendosi"
        },
        {
            "page_number": 151,
            "markdown": "verso l'Aquitania. E uccidevano tutti gli ebrei che incontravano qua e l\u00e0 e li spogliavano dei loro beni...\n\"Perch\u00e9 gli ebrei?\" chiesi a Salvatore. E mi rispose: \"E perch\u00e9 no?\" E mi spieg\u00f2 che per tutta la vita avevano appreso dai predicatori che gli ebrei erano i nemici della cristianit\u00e0 e accumulavano quei beni che a essi erano negati. Gli chiesi se non era per\u00f2 vero che i beni venivano accumulati dai signori e dai vescovi, attraverso le decime, e che quindi i pastorelli non combattevano i loro veri nemici. Mi rispose che, quando i veri nemici sono troppo forti, bisogna pur scegliere dei nemici pi\u00f9 deboli. Riflettei che per questo i semplici son detti tali. Solo i potenti sanno sempre con grande chiarezza chi siano i loro nemici veri. I signori non volevano che i pastorelli mettessero a repentaglio i loro beni e fu una grande fortuna per loro che i capi dei pastorelli insinuassero l'idea che molte delle ricchezze stavano presso gli ebrei.\n\nChiesi chi aveva messo in capo alla folla che bisognava attaccare gli ebrei. Salvatore non ricordava. Credo che quando si radunano tante folle seguendo una promessa e chiedendo subito qualcosa, non si sappia mai chi parla tra di loro. Pensai che i loro capi si erano educati nei conventi e nelle scuole vescovili, e parlavano il linguaggio dei signori, anche se lo traducevano in termini comprensibili a pastori. E i pastori non sapevano dove stesse il papa, ma sapevano dove stavano gli ebrei. Insomma, presero d'assedio un'alta e massiccia torre del re di Francia, dove gli ebrei spaventati erano corsi in massa a rifugiarsi. E gli ebrei usciti sotto le mura della torre si difendevano coraggiosamente e spietatamente, lanciando legna e pietre. Ma i pastorelli appiccarono il fuoco alla porta della torre, tormentando gli ebrei asserragliati col fumo e col fuoco. E gli ebrei non potendo salvarsi, preferendo uccidersi piuttosto che morire per mano dei non circoncisi, chiesero a uno di loro, che sembrava il pi\u00f9 coraggioso, di ucciderli con la spada. Egli acconsent\u00ec, e ne uccise quasi cinquecento. Poi usc\u00ec dalla torre col figli degli ebrei, e chiese ai pastorelli di essere battezzato. Ma i pastorelli gli dissero: tu hai fatto una tale strage della tua gente e ora pretendi di sottrarti alla morte? e lo fecero a pezzi, risparmiando i bambini, che fecero battezzare. Poi si diressero verso Carcassone, compiendo molte sanguinose rapine durante il loro cammino. Allora il re di Francia avvert\u00ec che essi avevano passato il limite e ordin\u00f2 che si opponesse loro resistenza in ogni citt\u00e0 in cui passavano e si difendessero persino gli ebrei come fossero uomini del re...\n\nPerch\u00e9 il re divenne cos\u00ec sollecito degli ebrei, a quel punto? Forse perch\u00e9 divenne sospettoso di quello che i pastorelli avrebbero potuto fare in tutto il regno, e che il loro numero crescesse troppo. Allora sent\u00ec tenerezza anche per gli ebrei, sia perch\u00e9 gli ebrei erano utili ai commerci del regno, sia perch\u00e9 occorreva ora distruggere i pastorelli, e bisognava che i buoni cristiani tutti trovassero ragione di piangere sui loro delitti. Ma molti cristiani non obbedirono al re, pensando che non era giusto difendere gli ebrei, che erano sempre stati nemici della fede cristiana. E in molte citt\u00e0 la gente del popolo che aveva dovuto pagare usura agli ebrei, era felice che i pastorelli li punissero per la loro ricchezza. Allora il re comand\u00f2 sotto pena di morte di non dare aiuto ai pastorelli. Raccolse un numeroso esercito e li attacc\u00f2 e molti di loro furono uccisi, altri si sottrassero con la fuga e si rifugiarono nelle foreste"
        },
        {
            "page_number": 152,
            "markdown": "dove perirono di stenti. In breve tutti quanti furono annientati. E l'incaricato del re li cattur\u00f2 e li impicc\u00f2 a venti o trenta per volta agli alberi pi\u00f9 grandi, perch\u00e9 la vista dei loro cadaveri servisse di esempio eterno e nessuno ardisse pi\u00f9 turbare la pace del regno.\n\nIl fatto singolare \u00e8 che Salvatore mi raccont\u00f2 questa storia come se si trattasse di una virtuosissima impresa. E infatti rimaneva convinto che la folla dei pastorelli si era mossa per conquistare il sepolcro di Cristo e liberarlo dagli infedeli, e non mi fu possibile fargli credere che questa bellissima conquista era gi\u00e0 stata fatta, ai tempi di Pietro l'Eremita e di santo Bernardo, e sotto il regno di Luigi il santo di Francia. Comunque Salvatore non and\u00f2 dagli infedeli perch\u00e9 dovette allontanarsi al pi\u00f9 presto dalle terre francesi. Pass\u00f2 nel novarese, mi disse, ma su quanto avvenne a questo punto fu molto vago. E infine arriv\u00f2 a Casale, dove si fece accogliere nel convento dei minoriti (e qui credo avesse incontrato Remigio), proprio ai tempi in cui molti di essi, perseguitati dal papa, cambiavano di saio e cercavano rifugio presso monasteri d'altro ordine, per non finir bruciati. Come infatti ci aveva raccontato Ubertino. A causa delle sue lunghe esperienze in molti lavori manuali (che aveva fatte e per fini disonesti quando vagava libero e per fini santi quando vagava per amor di Cristo), Salvatore fu subito preso dal cellario come proprio aiutante. Ed ecco perch\u00e9 da molti anni stava colaggi\u00f9, poco interessato ai fasti dell'ordine, molto all'amministrazione della cantina e della dispensa, libero di mangiare senza rubare e di lodare il Signore senza essere bruciato.\n\nQuesta fu la storia che appresi da lui, tra un boccone e l'altro, e mi chiesi cosa avesse inventato e cosa avesse taciuto.\n\nLo guardai con curiosit\u00e0, non per la singolarit\u00e0 della sua esperienza, ma anzi proprio perch\u00e9 quanto gli era avvenuto mi pareva epitome splendida di tanti eventi e movimenti che rendevano affascinante e incomprensibile l'Italia di quel tempo.\n\nCosa era emerso da quei discorsi? L'immagine di un uomo dalla vita avventurosa, capace anche di uccidere un proprio simile senza rendersi conto del proprio delitto. Ma, bench\u00e9 a quel tempo ogni offesa alla legge divina mi sembrasse uguale a un'altra, cominciavo gi\u00e0 a capire alcuni dei fenomeni di cui udivo parlare, e comprendevo che un conto \u00e8 il massacro che una folla, presa da rapimento quasi estatico, e scambiando le leggi del diavolo con quelle del Signore, poteva compiere, e un altro conto \u00e8 il delitto individuale perpetrato a sangue freddo, nel silenzio e nell'astuzia. E non mi pareva che Salvatore potesse essersi macchiato di un crimine siffatto.\n\nD'altra parte volevo scoprire qualcosa sulle insinuazioni fatte dall'Abate, ed ero ossessionato dall'idea di fra Dolcino, di cui non sapevo quasi nulla. E pure il suo fantasma pareva aleggiare su molte conversazioni che avevo udito in quei due giorni.\n\nCos\u00ec gli domandai a bruciapelo: \"Nei tuoi viaggi non hai mai conosciuto fra Dolcino?\"\n\nLa reazione di Salvatore fu singolare. Sbarr\u00f2 gli occhi, se mai avesse potuto averli ancora pi\u00f9 sbarrati, si segn\u00f2 ripetutamente, mormor\u00f2 alcune frasi rotte, in un linguaggio che quella volta veramente non capii. Ma mi parvero frasi di diniego."
        },
        {
            "page_number": 153,
            "markdown": "Sino ad allora mi aveva guardato con simpatia e fiducia, direi con amicizia. In quell'istante mi guard\u00f2 quasi con astio. Poi con un pretesto se ne and\u00f2.\n\nOrmai non potevo pi\u00f9 resistere. Chi era questo frate che incuteva terrore a chiunque lo udisse nominare? Decisi che non potevo restare pi\u00f9 a lungo in preda al mio desiderio di sapere. Un'idea mi attravers\u00f2 la mente. Ubertino! Lui stesso aveva fatto quel nome, la prima sera che lo incontrammo, lui sapeva tutto delle vicende chiare ed oscure di frati, fraticelli e altre genie di quegli ultimi anni. Dove potevo trovarlo a quell'ora? certamente in chiesa, immerso nella preghiera. E l\u00ec, visto che godevo di un momento di libert\u00e0, mi recai.\n\nNon lo trovai, e anzi non lo trovai sino a sera. E cos\u00ec rimasi con la mia curiosit\u00e0, mentre accadevano gli altri fatti di cui devo ora raccontare."
        },
        {
            "page_number": 154,
            "markdown": "# Terzo giorno \n\n## Nona\n\nDove Guglielmo parla ad Adso del gran fiume ereticale, della funzione dei semplici nella chiesa, dei suoi dubbi sulla conoscibilit\u00e0 delle leggi generali, e quasi per inciso racconta come ha decifrato i segni negromantici lasciati da Venanzio\n\nTrovai Guglielmo nella fucina, che lavorava con Nicola, entrambi assai assorti dal loro lavoro. Avevano disposto sul banco tanti minuscoli dischi di vetro, forse gi\u00e0 pronti per essere inseriti nelle giunture di una vetrata, e alcuni ne avevano ridotto con gli strumenti acconci allo spessore voluto. Guglielmo li provava mettendoseli davanti agli occhi. Nicola dal canto suo stava dando disposizioni ai fabbri perch\u00e9 costruissero la forcella in cui i vetri buoni avrebbero poi dovuto essere incastonati.\n\nGuglielmo brontolava irritato perch\u00e9 sino a quel punto la lente che pi\u00f9 lo soddisfaceva era color smeraldo ed egli, diceva, non voleva vedere le pergamene come fossero prati. Nicola si allontan\u00f2 per sorvegliare i fabbri. Mentre trafficava con i suoi dischetti, gli raccontai del mio dialogo con Salvatore.\n\"L'uomo ha avuto varie esperienze,\" disse, \"forse \u00e8 stato davvero coi dolciniani. Questa abbazia \u00e8 proprio un microcosmo, quando avremo qui i legati di papa Giovanni e fra Michele saremo davvero al completo.\"\n\"Maestro,\" gli dissi, \"io non capisco pi\u00f9 nulla.\"\n\"A proposito di che, Adso?\"\n\"Primo, circa le differenze tra gruppi eretici. Ma di questo vi chieder\u00f2 dopo. Ora sono afflitto dal problema stesso della differenza. Ho avuto l'impressione che parlando con Ubertino voi tentaste di dimostrargli che sono tutti eguali, santi ed eretici. E invece parlando con l'Abate voi vi sforzavate di spiegargli la differenza tra eretico ed eretico, e tra eretico e ortodosso. Cio\u00e8, voi rimproveravate a Ubertino di ritenere diversi coloro che in fondo erano uguali, e all'Abate di ritenere uguali coloro che in fondo erano diversi.\"\n\nGuglielmo pos\u00f2 per un istante le lenti sul tavolo. \"Mio buon Adso,\" disse, \"cerchiamo di porre delle distinzioni, e distinguiamo pure nei termini delle scuole di Parigi. Allora, dicono lass\u00f9, tutti gli uomini hanno una stessa forma sostanziale, o mi sbaglio?\"\n\"Certo,\" dissi, fiero del mio sapere, \"sono animali ma razionali, e il loro proprio \u00e8 di essere capaci di ridere.\"\n\"Benissimo. Per\u00f2 Tommaso \u00e8 diverso da Bonaventura, e Tommaso \u00e8 grasso mentre Bonaventura \u00e8 magro, e persino pu\u00f2 accadere che Uguccione sia cattivo mentre Francesco \u00e8 buono, e Aldemaro \u00e8 flemmatico mentre Agilulfo \u00e8 bilioso. O no?\""
        },
        {
            "page_number": 155,
            "markdown": "\"Indubbiamente \u00e8 cos\u00ec.\"\n\"E allora ci\u00f2 significa che c'\u00e8 identit\u00e0, in uomini diversi, quanto alla loro forma sostanziale e diversit\u00e0 quanto agli accidenti, ovvero quanto alle loro terminazioni superficiali.\"\n\"E' senz'altro cos\u00ec.\"\n\"E allora quando dico a Ubertino che la stessa natura umana, nella complessit\u00e0 delle sue operazioni, presiede sia all'amore del bene che all'amore del male, cerco di convincere Ubertino dell'identit\u00e0 dell'umana natura. Quando poi dico all'Abate che v'\u00e8 differenza tra un cataro e un valdese, insisto sulla variet\u00e0 dei loro accidenti. E vi insisto perch\u00e9 accade che si bruci un valdese attribuendogli gli accidenti di un cataro e viceversa. E quando si brucia un uomo si brucia la sua sostanza individua, e si riduce a puro nulla quello che era un concreto atto di esistere, perciostesso buono, almeno agli occhi di Dio che lo manteneva all'essere. Ti pare una buona ragione per insistere sulle differenze?\"\n\"S\u00ec maestro,\" risposi con entusiasmo. \"E ora ho capito perch\u00e9 parlate cos\u00ec, e apprezzo la vostra buona filosofia!\"\n\"Non \u00e8 la mia,\" disse Guglielmo, \"e non so neppure se sia quella buona. Ma l'importante \u00e8 che tu abbia capito. Veniamo ora al tuo secondo quesito.\"\n\"E' che,\" dissi, \"credo di essere un buono a nulla. Non riesco pi\u00f9 a distinguere la differenza accidentale tra valdesi, catari, poveri di Lione, umiliati, beghini, pinzocheri, lombardi, gioachimiti, patarini, apostolici, poveri lombardi, arnaldisti, guglielmiti, seguaci del libero spirito e luciferini. Come devo fare?\"\n\"Oh povero Adso,\" rise Guglielmo dandomi un affettuoso schiaffetto sulla nuca, \"non hai mica torto! Vedi, \u00e8 come se negli ultimi due secoli, e ancora prima, questo nostro mondo fosse stato percorso da soffi di insofferenza, speranza e disperazione, tutti insieme... Oppure no, non \u00e8 una buona analogia. Pensa a un fiume, denso e maestoso, che corre per miglia e miglia entro argini robusti, e tu sai dove sia il fiume, dove l'argine, dove la terra ferma. A un certo punto il fiume, per stanchezza, perch\u00e9 ha corso per troppo tempo e troppo spazio, perch\u00e9 si avvicina il mare, che annulla in s\u00e9 tutti i fiumi, non sa pi\u00f9 cosa sia. Diventa il proprio delta. Rimane forse un ramo maggiore, ma molti se ne diramano, in ogni direzione, e alcuni riconfluiscono gli uni negli altri, e non sai pi\u00f9 cosa sia origine di cosa, e talora non sai cosa sia fiume ancora, e cosa gi\u00e0 mare...\"\n\"Se capisco la vostra allegoria, il fiume \u00e8 la citt\u00e0 di Dio, o il regno dei giusti, che si sta avvicinando al millennio, e in questa incertezza esso non tiene pi\u00f9, nascono falsi e veri profeti e tutto confluisce nella gran piana dove avr\u00e0 luogo l'Armageddon...\"\n\"Non pensavo proprio a questo. Ma \u00e8 anche vero che tra noi francescani \u00e8 sempre viva l'idea di una terza et\u00e0 e dell'evvento del regno dello Spirito Santo. No, piuttosto cercavo di farti capire come il corpo della chiesa, che \u00e8 stato per secoli anche il corpo della societ\u00e0 tutta, il popolo di Dio, \u00e8 diventato troppo ricco, e denso, e trascina con s\u00e9 le scorie di tutti i paesi che ha attraversato, e ha perso la propria purezza. I rami del delta sono, se vuoi, altrettanti tentativi del fiume di correre il pi\u00f9 presto possibile al mare, ovvero al momento della purificazione. Ma la mia allegoria"
        },
        {
            "page_number": 156,
            "markdown": "era imperfetta, serviva solo a dirti come i rami dell'eresia e dei movimenti di rinnovamento, quando il fiume non tiene pi\u00f9, siano molti, e si confondano. Puoi anche aggiungere alla mia pessima allegoria l'immagine di qualcuno che tenta di ricostruire a vivaforza gli argini del fiume, ma non ce la fa. E alcuni rami del delta vengono interrati, altri ricondotti per canali artificiali al fiume, altri ancora vengono lasciati scorrere, perch\u00e9 non si pu\u00f2 trattenere tutto ed \u00e8 bene che il fiume perda parte della propria acqua se vuole mantenersi integro nel suo corso, se vuole avere un corso riconoscibile.\"\n\"Capisco sempre di meno.\"\n\"Anch'io. Non sono buono a parlare in modo parabolico. Dimentica questa storia del fiume. Cerca piuttosto di capire come molti dei movimenti che hai nominato sono nati almeno duecento anni fa e sono gi\u00e0 morti, altri sono recenti...\"\n\"Ma quando si parla di eretici si nominano tutti insieme.\"\n\"E' vero, ma questo \u00e8 uno dei modi in cui l'eresia si diffonde e uno dei modi in cui viene distrutta.\"\n\"Non capisco di nuovo.\"\n\"Mio Dio, come \u00e8 difficile. Bene. Immagina che tu sia un riformatore dei costumi e raduni alcuni compagni sulla vetta di un monte, per vivere in povert\u00e0. E dopo un poco vedi che molti vengono a te, anche da terre lontane, e ti considerano un profeta, o un nuovo apostolo, e ti seguono. Vengono davvero per te o per quello che dici?\"\n\"Non so, lo spero. Perch\u00e9 altrimenti?\"\n\"Perch\u00e9 hanno udito dai loro padri storie di altri riformatori, e leggende di comunit\u00e0 pi\u00f9 o meno perfette, e pensano che questa sia quella e quella questa.\"\n\"Cos\u00ec ogni movimento eredita i figli degli altri.\"\n\"Certo, perch\u00e9 vi accorrono in massima parte i semplici, che non hanno sottigliezza dottrinale. Eppure i movimenti di riforma dei costumi nascono in luoghi e modi diversi e con diverse dottrine. Per esempio si confondono sovente i catari e i valdesi. Ma vi \u00e8 tra essi una grande differenza. I valdesi predicavano una riforma dei costumi all'interno della chiesa, i catari predicavano una chiesa diversa, una diversa visione di Dio e della morale. I catari pensavano che il mondo fosse diviso tra le forze opposte del bene e del male, e avevano costituito una chiesa in cui si distinguevano i perfetti dai semplici credenti, e avevano i loro sacramenti e i loro riti; avevano costituito una gerarchia molto rigida, quasi quanto quella della nostra santa madre chiesa e non pensavano affatto a distruggere ogni forma di potere. Il che ti spiega perch\u00e9 aderirono ai catari anche uomini di comando, possidenti, feudatari. N\u00e9 pensavano di riformare il mondo, perch\u00e9 l'opposizione tra bene e male per essi non potr\u00e0 mai essere composta. I valdesi invece (e con loro gli amaldisti o i poveri lombardi) volevano costruire un mondo diverso su un ideale di povert\u00e0, per questo accoglievano i diseredati, e vivevano in comunit\u00e0 del lavoro delle loro mani. I catari rifiutavano i sacramenti della chiesa, i valdesi no, rifiutavano solo la confessione auricolare.\"\n\"Ma perch\u00e9 allora vengono confusi e se ne parla come della stessa mala pianta?\""
        },
        {
            "page_number": 157,
            "markdown": "\"Te l'ho detto, quello che li fa vivere \u00e8 anche quello che li fa morire. Si arricchiscono di semplici che sono stati stimolati da altri movimenti e che credono che si tratti dello stesso moto di rivolta e di speranza; e sono distrutti dagli inquisitori che attribuiscono agli uni gli errori degli altri, e se i settatori di un movimento hanno commesso un delitto, questo delitto sar\u00e0 attribuito a ciascun settatore di ciascun movimento. Gli inquisitori hanno torto secondo ragione, perch\u00e9 mettono insieme dottrine contrastanti; hanno ragione secondo il torto degli altri, perch\u00e9 come nasce un movimento, verbigratia, di arnaldisti in una citt\u00e0, vi convergono anche coloro che sarebbero stati o erano stati catari o valdesi altrove. Gli apostoli di fra Dolcino predicavano la distruzione fisica dei chierici e dei signori, e commisero molte violenze; i valdesi sono contrari alla violenza, e cos\u00ec i fraticelli. Ma sono sicuro che ai tempi di fra Dolcino convenirono nel suo gruppo molti che avevano gi\u00e0 seguito la predicazione dei fraticelli o dei valdesi. I semplici non possono scegliersi la loro eresia, Adso, si aggrappano a chi predica nella loro terra, a chi passa per il villaggio o per la piazza. E' su questo che giocano i loro nemici. Presentare agli occhi del popolo una sola eresia, che magari consigli al tempo stesso e il rifiuto del piacere sessuale e la comunione dei corpi, \u00e8 buona arte predicatoria: perch\u00e9 mostra gli eretici un solo intrico di diaboliche contraddizioni che offendono il senso comune.\"\n\"Quindi non vi \u00e8 rapporto tra essi ed \u00e8 per inganno del demonio che un semplice che avrebbe voluto essere gioachimita o spirituale cade nelle mani di catari o viceversa?\"\n\"E invece non \u00e8 cos\u00ec. Cerchiamo di ricominciate da capo, Adso, e ti assicuro che cerco di spiegarti una cosa sulla quale neppure io credo di possedere la verit\u00e0. Penso che l'errore sia di credere che prima venga l'eresia, poi i semplici che vi si danno (e vi si dannano). In verit\u00e0 prima viene la condizione dei semplici, poi l'eresia.\"\n\"E come?\"\n\"Tu hai chiara la visione della costituzione del popolo di Dio. Un grande gregge, pecore buone, e pecore cattive, tenute a freno da cani mastini, i guerrieri, ovvero il potere temporale, l'imperatore e i signori, sotto la guida dei pastori, i chierici, gli interpreti della parola divina. L'immagine \u00e8 piana.\"\n\"Ma non \u00e8 vera. I pastori combattono coi cani perch\u00e9 ciascuno dei due vuole i diritti degli altri.\"\n\"E' vero, ed \u00e8 appunto questo che rende imprecisa la natura del gregge. Persi come sono a dilaniarsi a vicenda, cani e pastori non curano pi\u00f9 il gregge. Una parte di esso ne rimane fuori.\"\n\"Come fuori?\"\n\"Ai margini. Contadini, non sono contadini perch\u00e9 non hanno terra o quella che hanno non li nutre. Cittadini, non sono cittadini perch\u00e9 non appartengono n\u00e9 a un'arte n\u00e9 ad altra corporazione, sono popolo minuto, preda di ciascuno. Hai visto talora nelle campagne gruppi di lebbrosi?\"\n\"S\u00ec, una volta ne vidi cento insieme. Deformi, con la carne in disfacimento e tutta biancastra, sulle loro stampelle, le palpebre gonfie, gli occhi sanguinanti, non parlavano n\u00e9 gridavano: squittivano, come topi.\""
        },
        {
            "page_number": 158,
            "markdown": "\"Essi sono per il popolo cristiano gli altri, quelli che stanno ai margini del gregge. Il gregge li odia, essi odiano il gregge. Ci vorrebbero tutti morti, tutti lebbrosi come loro.\"\n\"S\u00ec, ricordo una storia di re Tristano che doveva condannare Isotta la bella e stava facendola salire sul rogo, e vennero i lebbrosi e dissero al re che il rogo era pena da poco e che ve n'era una peggiore. E gli gridarono: dacci Isotta che appartenga a tutti noi, il male accende i nostri desideri, dalla ai tuoi lebbrosi, guarda, i nostri stracci sono incollati alle piaghe che gemono, lei che accanto a te si compiaceva delle ricche stoffe foderate di vaio e dei gioielli, quando vedr\u00e0 la corte dei lebbrosi, quando dovr\u00e0 entrare nei nostri tuguri e coricarsi con noi, allora riconoscer\u00e0 davvero il suo peccato e rimpianger\u00e0 questo bel fuoco di rovi!\"\n\"Vedo che per essere un novizio di san Benedetto hai delle curiose letture,\" motteggi\u00f2 Guglielmo, e io arrossii, perch\u00e9 sapevo che un novizio non dovrebbe leggere romanzi d'amore, ma tra noi giovanetti circolavano al monastero di Melk e li leggevamo a lume di candela di notte. \"Ma non importa,\" riprese Guglielmo, \"hai capito cosa volevo dire. I lebbrosi esclusi vorrebbero trascinare tutti nella loro rovina. E diverranno tanto pi\u00f9 cattivi quanto pi\u00f9 tu li escluderai, e quanto pi\u00f9 tu te li rappresenti come una corte di lemuri che vogliono la tua rovina, tanto pi\u00f9 loro saranno esclusi. San Francesco cap\u00ec questo, e la sua prima scelta fu di andare a vivere tra i lebbrosi. Non si cambia il popolo di Dio se non si reintegrano nel suo corpo gli emarginati.\"\n\"Ma voi parlavate di altri esclusi, non sono i lebbrosi a comporre i movimenti ereticali.\"\n\"Il gregge \u00e8 come una serie di cerchi concentrici, dalle pi\u00f9 ampie lontananze del gregge alla sua periferia immediata. I lebbrosi sono segno dell'esclusione in generale. San Francesco l'aveva capito. Non voleva solo aiutare i lebbrosi, ch\u00e9 la sua azione si sarebbe ridotta a un ben povero e impotente atto di carit\u00e0. Voleva significare altro. Ti han raccontato della predica agli uccelli?\"\n\"Oh s\u00ec, ho sentito questa storia bellissima e ho ammirato il santo che godeva della compagnia di quelle tenere creature di Dio,\" dissi con gran fervore.\n\"Ebbene, ti hanno raccontato una storia sbagliata, ovvero la storia che l'ordine sta oggi ricostruendo. Quando Francesco parl\u00f2 al popolo della citt\u00e0 e ai suoi magistrati e vide che quelli non lo capivano, usc\u00ec verso il cimitero e si mise a predicare a corvi e a gazze, a sparvieri, a uccelli di rapina che si cibavano di cadaveri.\"\n\"Che cosa orrenda,\" dissi, \"non erano dunque uccelli buoni!\"\n\"Erano uccelli da preda, uccelli esclusi, come i lebbrosi. Francesco pensava certo a quel verso dell'Apocalisse che dice: ho visto un angelo, levato nel sole, gridare con voce forte e dire a tutti gli uccelli che volavano nel sole, venite e radunatevi tutti al gran banchetto di Dio, mangiate la carne dei re, la carne dei tribuni e dei superbi, la carne dei cavalli e dei cavalieri, la carne dei liberi e degli schiavi, dei piccoli e dei grandi!\"\n\"Dunque Francesco voleva incitare gli esclusi alla rivolta?\""
        },
        {
            "page_number": 159,
            "markdown": "\"No, questo furono semmai Dolcino e i suoi. Francesco voleva richiamare gli esclusi, pronti alla rivolta, a far parte del popolo di Dio. Per ricomporre il gregge bisognava ritrovare gli esclusi. Francesco non c'\u00e8 riuscito e te lo dico con molta amarezza. Per reintegrare gli esclusi doveva agire all'interno della chiesa, per agire all'interno della chiesa doveva ottenere il riconoscimento della sua regola, da cui sarebbe uscito un ordine, e un ordine, come ne usc\u00ec, avrebbe ricomposto l'immagine di un cerchio, al cui margine stanno gli esclusi. E allora capisci, ora, perch\u00e9 ci sono le bande dei fraticelli e dei gioachimiti, che raccolgono intorno a loro gli esclusi, ancora una volta.\"\n\"Ma non stavamo parlando di Francesco, bens\u00ec di come l'eresia sia il prodotto dei semplici e degli esclusi.\"\n\"Infatti. Parlavamo degli esclusi dal gregge delle pecore. Per secoli, mentre il papa e l'imperatore si dilaniavano nelle loro diatribe di potere, questi hanno continuato a vivere ai margini, essi i veri lebbrosi, di cui i lebbrosi sono solo la figura disposta da Dio perch\u00e9 noi capissimo questa mirabile parabola e dicendo \u00ablebbrosi\u00bb capissimo \u00abesclusi, poveri, semplici, diseredati, sradicati dalle campagne, umiliati nelle citt\u00e0\u00bb. Non abbiamo capito, il mistero della lebbra \u00e8 rimasto a ossessionarci perch\u00e9 non ne abbiamo riconosciuto la natura di segno. Esclusi com'erano dal gregge, tutti costoro sono stati pronti ad ascoltare, o a produrre, ogni predicazione che, richiamandosi alla parola di Cristo, in effetti mettesse sotto accusa il comportamento dei cani e dei pastori e promettesse che un giorno essi sarebbero stati puniti. Questo i potenti lo capirono sempre. La reintegrazione degli esclusi imponeva la riduzione dei loro privilegi, per questo gli esclusi che assumevano coscienza della loro esclusione andavano bollati come eretici, indipendentemente dalla loro dottrina. E costoro, dal canto loro, accecati dalla loro esclusione, non erano interessati veramente ad alcuna dottrina. L'illusione dell'eresia \u00e8 questa. Ciascuno \u00e8 eretico, ciascuno \u00e8 ortodosso, non conta la fede che un movimento offre, conta la speranza che propone. Tutte le eresie sono bandiera di una realt\u00e0 dell'esclusione. Gratta l'eresia, troverai il lebbroso. Ogni battaglia contro l'eresia vuole solamente questo: che il lebbroso rimanga tale. Quanto ai lebbrosi cosa vuoi chiedere loro? Che distinguano nel dogma trinitario o nella definizione dell'eucarestia quanto \u00e8 giusto e quanto \u00e8 sbagliato? Suvvia Adso, questi sono giochi per noi uomini di dottrina. I semplici hanno altri problemi. E bada, li risolvono tutti nel modo sbagliato. Per questo diventano eretici\".\n\"Ma perch\u00e9 taluni li appoggiano?\"\n\"Perch\u00e9 servono al loro gioco, che di rado riguarda la fede, e pi\u00f9 spesso la conquista del potere.\"\n\"E' per questo che la chiesa di Roma accusa di eresia tutti i suoi avversari?\"\n\"E' per questo, ed \u00e8 per questo che riconosce come ortodossia quella eresia che pu\u00f2 ricondurre entro il proprio controllo, o che deve accettare perch\u00e9 \u00e8 diventata troppo forte, e non sarebbe bene averla come avversaria. Ma non c'\u00e8 una regola precisa, dipende dagli uomini, dalle circostanze. E questo vale anche per i signori laici. Cinquanta anni fa il comune di Padova emise un'ordinanza per cui chi uccideva un chierico era condannato all'ammenda di un danaro grosso...\"\n\"Niente!\""
        },
        {
            "page_number": 160,
            "markdown": "\"Appunto. Era un modo per incoraggiare l'odio popolare contro i chierici, la citt\u00e0 era in lotta con il vescovo. Allora capisci perch\u00e9, tempo fa, a Cremona i fedeli dell'impero aiutarono i catari, non per ragioni di fede, ma per mettere in imbarazzo la chiesa di Roma. Talora le magistrature cittadine incoraggiano gli eretici perch\u00e9 traducono in volgare il vangelo: il volgare \u00e8 ormai la lingua delle citt\u00e0, il latino la lingua di Roma e dei monasteri. Oppure appoggiano i valdesi perch\u00e9 affermano che tutti, uomini e donne, piccoli e grandi, possono insegnare e predicare e l'operaio che \u00e8 discepolo dopo dieci giorni ne cerca un altro di cui diventare maestro...\"\n\"E cos\u00ec eliminano la differenza che rende insostituibili i chierici! Ma allora perch\u00e9 accade poi che le stesse magistrature cittadine si rivoltino contro gli eretici e diano man forte alla chiesa per farli bruciare?\"\n\"Perch\u00e9 si accorgono che la loro espansione metter\u00e0 in crisi anche i privilegi dei laici che parlano in volgare. Nel concilio lateranense del 1179 (vedi che sono storie che risalgono a quasi duecento anni fa) Walter Map gi\u00e0 metteva in guardia contro quello che sarebbe avvenuto dando credito a quegli uomini idioti e illetterati che erano i valdesi. Disse, se ben ricordo, che essi non hanno fissa dimora, girano a piedi nudi senza possedere nulla, tenendo tutto in comune, seguendo nudi il Cristo nudo; ora cominciano in questo modo umilissimo perch\u00e9 sono esclusi, ma se si lascia loro troppo spazio cacceranno tutti. Per questo poi le citt\u00e0 hanno favorito gli ordini mendicanti e noi francescani in particolare: perch\u00e9 permettevamo di stabilire un rapporto armonico tra bisogno di penitenza e vita cittadina, tra la chiesa e i borghesi che si interessavano ai loro mercati...\"\n\"Si \u00e8 raggiunta l'armonia, allora, tra amor di Dio e amor dei traffici?\"\n\"No, si sono bloccati i movimenti di rinnovamento spirituale, si sono incanalati nei limiti di un ordine riconosciuto dal papa. Ma quello che serpeggiava sotto non \u00e8 stato incanalato. E' finito da un lato nei movimenti dei flagellanti che non fanno male a nessuno, nelle bande armate come quelle di fra Dolcino, nei riti stregoneschi come quelli dei frati di Montefalco di cui parlava Ubertino...\"\n\"Ma chi aveva ragione, chi ha ragione, chi ha sbagliato?\" domandai smarrito.\n\"Tutti avevano la loro ragione, tutti hanno sbagliato.\"\n\"Ma voi,\" gridai quasi in un impeto di ribellione, \"perch\u00e9 non prendete posizione, perch\u00e9 non mi dite dove sta la verit\u00e0?\"\n\nGuglielmo stette alquanto in silenzio, sollevando verso la luce la lente alla quale stava lavorando. Poi la abbass\u00f2 sul tavolo e mi mostr\u00f2, attraverso la lente, un ferro da lavoro: \"Guarda,\" mi disse, \"cosa vedi?\"\n\"Il ferro, un poco pi\u00f9 grande.\"\n\"Ecco, il massimo che si pu\u00f2 fare \u00e8 guardare meglio.\"\n\"Ma \u00e8 sempre lo stesso ferro!\"\n\"Anche il manoscritto di Venanzio sar\u00e0 sempre lo stesso manoscritto quando avr\u00f2 potuto leggerlo grazie a questa lente. Ma forse quando avr\u00f2 letto il manoscritto conoscer\u00f2 meglio una parte della verit\u00e0. E forse potremo rendere migliore la vita dell'abbazia.\"\n\"Ma non basta!\""
        },
        {
            "page_number": 161,
            "markdown": "\"Sto dicendo pi\u00f9 di quel che sembra. Adso. Non \u00e8 la prima volta che ti parlo di Ruggiero Bacone. Forse non fu l'uomo pi\u00f9 saggio di tutti i tempi, ma io sono sempre stato affascinato dalla speranza che animava il suo amore per la sapienza. Bacone credeva nella forza, nei bisogni, nelle invenzioni spirituali dei semplici. Non sarebbe stato un buon francescano se non avesse pensato che i poveri, i diseredati, gli idioti e gli illetterati parlano spesso con la bocca di Nostro Signore. Se avesse potuto conoscerli da vicino, sarebbe stato pi\u00f9 attento ai fraticelli che ai provinciali dell'ordine. I semplici hanno qualcosa in pi\u00f9 dei dottori, che spesso si perdono alla ricerca di leggi generalissime. Essi hanno l'intuizione dell'individuale. Ma questa intuizione, da sola, non basta. I semplici avvertono una loro verit\u00e0, forse pi\u00f9 vera di quella dei dottori della chiesa, ma poi la consumano in gesti irriflessi. Cosa bisogna fare? Dare la scienza ai semplici? Troppo facile, o troppo difficile. E poi quale scienza? Quella della biblioteca di Abbone? I maestri francescani si sono posti questo problema. Il grande Bonaventura diceva che i saggi devono portare a chiarezza concettuale la verit\u00e0 implicita nei gesti dei semplici...\"\n\"Come il capitolo di Perugia e le dotte memorie di Ubertino che trasformano in decisioni teologiche il richiamo dei semplici alla povert\u00e0,\" dissi.\n\"S\u00ec, ma lo hai visto, avviene in ritardo e, quando avviene, la verit\u00e0 dei semplici si \u00e8 gi\u00e0 trasformata nella verit\u00e0 dei potenti, buona pi\u00f9 per l'imperatore Ludovico che per un frate di povera vita. Come restare vicini all'esperienza dei semplici mantenendone, per cos\u00ec dire, la virt\u00f9 operativa, la capacit\u00e0 di operare per la trasformazione e il miglioramento del loro mondo? Questo era il problema di Bacone: \u00abQuod enim laicali ruditate turgescit non habet effectum nisi fortuito,\u00bb diceva. L'esperienza dei semplici ha esiti selvaggi e incontrollabili. \u00abSed opera sapientiae certa lege vallantur et in fine debitum efficaciter diriguntur.\u00bb Che \u00e8 come dire che anche nella condotta delle cose pratiche, siano pure esse la meccanica, l'agricoltura o il governo di una citt\u00e0, ci vuole una sorta di teologia. Egli pensava che la nuova scienza della natura dovesse essere la nuova grande impresa dei dotti per coordinare, attraverso una diversa conoscenza dei processi naturali, i bisogni elementari che costituivano anche il coacervo disordinato, ma a suo modo vero e giusto, delle attese dei semplici. La nuova scienza, la nuova magia naturale. Soltanto che per Bacone questa impresa doveva essere diretta dalla chiesa e credo che dicesse cos\u00ec perch\u00e9 ai suoi tempi la comunit\u00e0 dei chierici si identificava con la comunit\u00e0 dei sapienti. Oggi non \u00e8 pi\u00f9 cos\u00ec, nascono sapienti fuori dai monasteri, e dalle cattedrali, persino dalle universit\u00e0. Vedi per esempio in questo paese, il pi\u00f9 grande filosofo del nostro secolo non \u00e8 stato un monaco, ma uno speziale. Dico di quel fiorentino di cui avrai sentito nominare il poema, che io non ho mai letto perch\u00e9 non capisco il suo volgare, e per quanto ne so mi piacerebbe assai poco perch\u00e9 vi vaneggia di cose molto lontane dalla nostra esperienza. Ma ha scritto, credo, le cose pi\u00f9 sagge che ci sia dato di comprendere sulla natura degli elementi e del cosmo tutto, e sulla conduzione degli stati. Cos\u00ec penso che, poich\u00e9 anch'io e i miei amici riteniamo oggi che per la condotta delle cose umane non spetti alla chiesa ma all'assemblea del popolo legiferare, nello stesso modo in futuro spetter\u00e0 alla comunit\u00e0 dei dotti"
        },
        {
            "page_number": 162,
            "markdown": "proporre questa nuovissima e umana teologia che \u00e8 filosofia naturale e mag\u00eca positiva.\"\n\"Una bellissima impresa,\" dissi, \"ma \u00e8 possibile?\"\n\"Bacone ci credeva.\"\n\"E voi?\"\n\"Anch'io ci credevo. Ma per crederci occorrer\u00e0 essere sicuri che i semplici hanno ragione perch\u00e9 posseggono l'intuizione dell'individuale, che \u00e8 l'unica buona. Per\u00f2 se l'intuizione dell'individuale \u00e8 l'unica buona, come potr\u00e0 la scienza arrivare a ricomporre le leggi universali attraverso cui, e interpretando le quali, la mag\u00eca buona diventa operativa?\"\n\"Gi\u00e0,\" dissi, \"come potr\u00e0?\"\n\"Non lo so pi\u00f9. Ho avuto tante discussioni a Oxford col mio amico Guglielmo di Occam, che ora \u00e8 ad Avignone. Mi ha seminato l'animo di dubbi. Perch\u00e9 se solo l'intuizione dell'individuale \u00e8 giusta, il fatto che cause dello stesso genere abbiano effetti dello stesso genere \u00e8 proposizione difficile da provare. Uno stesso corpo pu\u00f2 essere freddo o caldo, dolce o amaro, umido o secco, in un luogo - e in un altro luogo no. Come posso scoprire il legame universale che rende ordinate le cose se non posso muovere un dito senza creare una infinit\u00e0 di nuovi enti, poich\u00e9 con tale movimento mutano tutte le relazioni di posizione tra il mio dito e tutti gli altri oggetti? Le relazioni sono i modi in cui la mia mente percepisce il rapporto tra enti singolari, ma quale \u00e8 la garanzia che questo modo sia universale e stabile?\"\n\"Ma voi sapete che a un certo spessore di un vetro corrisponde una certa potenza di visione, ed \u00e8 perch\u00e9 lo sapete che potete ora costruire lenti uguali a quelle che avete perduto, altrimenti come potreste?\"\n\"Acuta risposta, Adso. In effetti io ho elaborato questa proposizione, che a spessore uguale deve corrispondere uguale potenza di visione. L'ho posta perch\u00e9 altre volte ho avuto intuizioni individuali dello stesso tipo. Certo \u00e8 noto a chi esperimenta la propriet\u00e0 curativa delle erbe che tutti gli individui erbacei della stessa natura hanno nel paziente, ugualmente disposto, effetti della stessa natura, e perci\u00f2 lo sperimentatore formula la proposizione che ogni erba di tale tipo giova al febbricitante, o che ogni lente di tale tipo magnifica in uguale misura la visione dell'occhio. La scienza di cui parlava Bacone verte indubbiamente intorno a queste proposizioni. Bada, parlo di proposizioni sulle cose, non di cose. La scienza ha a che fare con le proposizioni e i suoi termini, e i termini indicano cose singolari. Capisci Adso, io devo credere che la mia proposizione funzioni, perch\u00e9 l'ho appreso in base all'esperienza, ma per crederlo dovrei supporre che vi siano leggi universali, eppure non posso parlarne, perch\u00e9 lo stesso concetto che esistano leggi universali, e un ordine dato delle cose, implicherebbe che Dio ne fosse prigioniero, mentre Dio \u00e8 cosa cos\u00ec assolutamente libera che, se volesse, e di un solo atto della sua volont\u00e0, il mondo sarebbe altrimenti.\"\n\"Quindi, se ben capisco, fate, e sapete perch\u00e9 fate, ma non sapete perch\u00e9 sapete che sapete quel che fate?\"\n\nDevo dire con orgoglio che Guglielmo mi guard\u00f2 con ammirazione:"
        },
        {
            "page_number": 163,
            "markdown": "\"Forse \u00e8 cos\u00ec. In ogni modo questo ti dice perch\u00e9 mi senta cos\u00ec incerto della mia verit\u00e0, anche se ci credo.\"\n\"Siete pi\u00f9 mistico di Ubertino!\" dissi maliziosamente.\n\"Forse. Ma come vedi lavoro sulle cose di natura. E anche nell'indagine che stiamo svolgendo, non voglio sapere chi sia buono o chi sia malvagio, ma chi sia stato nello scriptorium ieri sera, chi abbia preso gli occhiali, chi abbia lasciato sulla neve le orme di un corpo che trascina un altro corpo, e dove sia Berengario. Questi sono fatti, poi prover\u00f2 a legarli tra loro, se mai sia possibile, perch\u00e9 \u00e8 difficile dire quale effetto sia dato da quale causa; basterebbe l'intervento di un angelo per cambiare tutto, perci\u00f2 non c'\u00e8 da meravigliarsi se non si pu\u00f2 dimostrare che una cosa sia la causa di un'altra cosa. Anche se bisogna provarci sempre, come sto facendo.\"\n\"E' una vita difficile, la vostra,\" dissi.\n\"Ma ho trovato Brunello,\" esclam\u00f2 Guglielmo, alludendo al cavallo di due giorni prima.\n\"Allora c'\u00e8 un ordine del mondo!\" gridai trionfante.\n\"Allora c'\u00e8 un po' d'ordine in questa mia povera testa,\" rispose Guglielmo.\nIn quel punto rientr\u00f2 Nicola portando una forcella quasi finita e mostrandola trionfalmente.\n\"E quando ci sar\u00e0 questa forcella sul mio povero naso,\" disse Guglielmo, \"forse la mia povera testa sar\u00e0 ancora pi\u00f9 ordinata.\"\n\nVenne un novizio a informarci che l'Abate voleva vedere Guglielmo, e lo attendeva in giardino. Il mio maestro fu costretto a rimandare i suoi esperimenti a pi\u00f9 tardi e ci affrettammo verso il luogo dell'incontro. Mentre ci avviavamo Guglielmo si dette un colpo in fronte, come se si ricordasse solo a quel punto di qualcosa che aveva dimenticato.\n\"A proposito,\" disse, \"ho decifrato i segni cabalistici di Venanzio.\"\n\"Tutti?! Quando?\"\n\"Quando dormivi. E dipende cosa intendi per tutti. Ho decifrato i segni apparsi alla fiamma, quelli che tu hai ricopiato. Gli appunti in greco devono attendere che io abbia nuove lenti.\"\n\"Allora? Si trattava del segreto del finis Africae?\"\n\"S\u00ec, e la chiave era abbastanza facile. Venanzio disponeva dei dodici segni zodiacali e di otto segni per i cinque pianeti, i due luminari e la terra. Venti segni in tutto. Abbastanza per associarvi le lettere dell'alfabeto latino, dato che puoi usare la stessa lettera per esprimere il suono delle due iniziali di unum e di velut. L'ordine delle lettere, lo sappiamo. Quale poteva essere l'ordine dei segni? Ho pensato all'ordine dei cieli, ponendo il quadrante zodiacale all'estrema periferia. Quindi, Terra, Luna, Mercurio, Venere, Sole, eccetera, e poi di seguito i segni zodiacali nella loro sequenza tradizionale, cos\u00ec come li classifica anche Isidoro di Siviglia, a cominciare dall'Ariete e dal solstizio di primavera, finendo coi Pesci. Ora, se provi ad applicare questa chiave, ecco che il messaggio di Venanzio acquista un senso.\"\n\nMi mostr\u00f2 la pergamena, su cui aveva trascritto il messaggio in grandi lettere latine: Secretum finis Africae manus supra idolum age primum et septimum de quatuor."
        },
        {
            "page_number": 164,
            "markdown": "\"E' chiaro?\" chiese.\n\"La mano sopra l'idolo opera sul primo e sul settimo dei quattro...\" ripetei scuotendo la testa. \"Non \u00e8 chiaro affatto!\"\n\"Lo so. Bisognerebbe anzitutto sapere cosa Venanzio intendeva con idolum. Una immagine, un fantasma, una figura? E poi, cosa saranno questi quattro che hanno un primo e un settimo? E che cosa bisogna farne? Muoverli, spingerli, tirarli?\"\n\"Allora non sappiamo nulla e siamo al punto di prima,\" dissi con gran disappunto. Guglielmo si arrest\u00f2 e mi guard\u00f2 con un'aria non del tutto benevola. \"Ragazzo mio,\" disse, \"hai di fronte a te un povero francescano che con le sue modeste conoscenze e quel poco di abilit\u00e0 che deve alla infinita potenza del Signore \u00e8 riuscito in poche ore a decifrare una scrittura segreta che il suo autore era sicuro riuscisse ermetica per tutti tranne che per lui... e tu, miserabile furfante illetterato, ti permetti di dire che siamo al punto di prima?\"\n\nMi scusai con molta goffaggine. Avevo ferito la vanit\u00e0 del mio maestro, eppure sapevo quanto egli andasse fiero della rapidit\u00e0 e sicurezza delle sue deduzioni. Guglielmo aveva davvero compiuto un'opera degna di ammirazione e non era colpa sua se il callidissimo Venanzio non solo aveva celato quanto aveva scoperto sotto le spoglie di un oscuro alfabeto zodiacale, ma aveva anche elaborato un indecifrabile enigma.\n\"Non importa, non importa, non scusarti,\" mi interruppe Guglielmo. \"In fondo hai ragione, sappiamo ancora troppo poco. Andiamo.\""
        },
        {
            "page_number": 165,
            "markdown": "# Terzo giorno <br> Vespri \n\nDove si parla ancora con l'Abate, Guglielmo ha alcune idee mirabolanti per decifrare l'emigma del labirinto, e ci riesce nel modo pi\u00f9 ragionevole. Poi si mangia il casio in pastelletto\n\nL'Abate ci attendeva con aria scura e preoccupata. Aveva in mano una carta.\n\"Ho ricevuto ora una lettera dall'abate di Conques,\" disse. \"Mi comunica il nome di colui a cui Giovanni ha affidato il comando dei soldati francesi, e la cura dell'incolumit\u00e0 della legazione. Non \u00e8 un uomo d'arme, non \u00e8 un uomo di corte, e sar\u00e0 al tempo stesso un membro della legazione.\"\n\"Raro connubio di diverse virt\u00f9,\" disse Guglielmo inquieto. \"Chi sar\u00e0?\"\n\"Bernardo Gui, o Bernardo Guidoni, come volete chiamarlo.\"\nGuglielmo esplose in una esclamazione nella sua lingua, che non capii, n\u00e9 la cap\u00ec l'Abate, e forse fu meglio per tutti, perch\u00e9 la parola che Guglielmo disse sibilava in modo osceno.\n\"La cosa non mi piace,\" aggiunse subito. \"Bernardo \u00e8 stato per anni martello degli eretici nel tolosano e ha scritto una Practica officii inquisitionis heretice pravitatis a uso di tutti coloro che dovranno perseguire e distruggere valdesi, beghini, pinzocheri, fraticelli e dolciniani.\"\n\"Lo so. Conosco il libro, mirabile di dottrina.\"\n\"Mirabile di dottrina,\" ammise Guglielmo. \"E' devoto a Giovanni che negli anni scorsi gli ha affidato molte missioni nelle Fiandre e qui nell'alta Italia. E anche quando \u00e8 stato nominato vescovo in Galizia non si \u00e8 mai fatto vedere nella sua diocesi e ha continuato l'attivit\u00e0 inquisitoriale. Ora credevo si fosse ritirato nel vescovado di Lod\u00e8ve, ma a quanto pare Giovanni lo rimette all'opera e proprio qui nell'Italia settentrionale. Perch\u00e9 proprio Bernardo e perch\u00e9 con responsabilit\u00e0 degli armati...?\"\n\"La risposta c'\u00e8,\" disse l'Abate, \"e conferma tutti i timori che vi esprimevo ieri. Sapete bene - anche se non volete ammetterlo con me - che le posizioni sulla povert\u00e0 di Cristo e della chiesa sostenute dal capitolo di Perugia, sia pure con dovizia di argomenti teologici, sono le stesse sostenute in modo molto meno prudente e con un comportamento meno ortodosso da molti movimenti ereticali. Ci vuole poco a dimostrare che le posizioni di Michele da Cesena, fatte proprie dall'imperatore, sono le stesse di quelle di Ubertino e di Angelo Clareno. E sin qui le due legazioni saranno d'accordo. Ma Gui potrebbe fare di pi\u00f9, e ne ha l'abilit\u00e0: cercher\u00e0 di sostenere che le tesi di Perugia sono le stesse dei fraticelli, o degli pseudo apostoli. Siete d'accordo?\"\n\"Dite che le cose stanno cos\u00ec o che Bernardo Gui dir\u00e0 che stanno cos\u00ec?\"\n\"Diciamo che dico che lui lo dir\u00e0,\" concesse prudentemente l'Abate."
        },
        {
            "page_number": 166,
            "markdown": "\"Ne convengo anch'io. Ma questo era previsto. Voglio dire, si sapeva che si sarebbe arrivati a questo anche senza la presenza di Bernardo. Al massimo Bernardo lo far\u00e0 con pi\u00f9 efficienza di tanti di quei curiali da poco, e si tratter\u00e0 di discutere contro di lui con maggior sottigliezza.\"\n\"S\u00ec,\" disse l'Abate, \"ma a questo punto siamo di fronte alla questione suscitata ieri. Se non troviamo entro domani il colpevole di due o forse di tre delitti, dovr\u00f2 concedere a Bernardo di esercitare una sorveglianza sulle cose dell'abbazia. Non posso celare a un uomo investito del potere di Bernardo (e per nostro mutuo accordo, ricordiamocelo) che qui all'abbazia sono avvenuti, stanno ancora avvenendo, fatti inesplicabili. Altrimenti, nel momento in cui egli lo scoprisse, nel momento che (Dio non voglia) avvenisse un nuovo fatto misterioso, egli avrebbe tutto il diritto di gridare al tradimento...\"\n\"E' vero,\" mormor\u00f2 Guglielmo preoccupato. \"Non c'\u00e8 nulla da fare. Bisogner\u00e0 stare attenti, e vigilare su Bernardo che vigiler\u00e0 sul misterioso assassino. Forse sar\u00e0 un bene, Bernardo occupato a badare all'assassino sar\u00e0 meno disponibile per intervenire nella discussione.\"\n\"Bernardo occupato a scoprire l'assassino sar\u00e0 una spina nel fianco della mia autorit\u00e0, ricordatevelo. Questa torbida vicenda mi impone per la prima volta di cedere parte del mio potere entro queste mura, ed \u00e8 un fatto nuovo non solo nella storia di questa abbazia, ma dello stesso ordine cluniacense. Farei qualsiasi cosa per evitarlo. E la prima cosa da fare sarebbe negare ospitalit\u00e0 alle legazioni.\"\n\"Prego ardentemente la sublimit\u00e0 vostra di riflettere su questa grave decisione,\" disse Guglielmo. \"Voi avete tra le mani una lettera dell'imperatore che vi invita caldamente a...\"\n\"So cosa mi lega all'imperatore,\" disse bruscamente l'Abate, \"e lo sapete anche voi. E quindi sapete che purtroppo non posso recedere. Ma tutto questo \u00e8 molto brutto. Dov'\u00e8 Berengario, cosa gli \u00e8 accaduto, cosa state facendo?\"\n\"Sono solo un frate che ha condotto tanto tempo fa delle efficaci indagini inquisitorie. Voi sapete che non si trova la verit\u00e0 in due giorni. E infine che potere mi avete concesso? Posso entrare nella biblioteca? Posso porre tutte le domande che voglio, sostenuto sempre dalla vostra autorit\u00e0?\"\n\"Non vedo il rapporto tra i delitti e la biblioteca,\" disse corrucciato l'Abate.\n\"Adelmo era miniatore, Venanzio traduttore, Berengario aiuto bibliotecario...\" spieg\u00f2 pazientemente Guglielmo.\n\"In questo senso tutti e sessanta i monaci hanno a che fare con la biblioteca, cos\u00ec come hanno a che vedere con la chiesa. Perch\u00e9 allora non cercate in chiesa? Frate Guglielmo, voi state conducendo una inchiesta per mio mandato e nei limiti in cui vi ho pregato di condurla. Per il resto, in questa cinta di mura, io sono il solo padrone dopo Dio, e per grazia sua. E questo varr\u00e0 anche per Bernardo. D'altra parte,\" aggiunse in tono pi\u00f9 mansueto, \"non \u00e8 neppure detto che Bernardo sia qui proprio per l'incontro. L'abate di Conques mi scrive anche che scende in Italia per proseguire a sud. Mi dice pure che il papa ha pregato il cardinal Bertrando del Poggetto di salire da Bologna e recarsi qui per prendere il comando della legazione pontificia. Forse Bernardo viene qui per incontrarsi col cardinale.\""
        },
        {
            "page_number": 167,
            "markdown": "\"Il che, in una prospettiva pi\u00f9 ampia, sarebbe peggio. Bertrando \u00e8 il martello degli eretici nell'Italia centrale. Questo incontro tra due campioni della lotta antiereticale pu\u00f2 annunciare una offensiva pi\u00f9 vasta nel paese, per coinvolgere alla fine tutto il movimento francescano...\"\n\"E di questo informeremo subito l'imperatore,\" disse l'Abate, \"ma in questo caso il pericolo non sarebbe immediato. Vigileremo. Addio.\"\n\nGuglielmo rimase un poco silenzioso mentre l'Abate si allontanava. Poi mi disse: \"Soprattutto, Adso, cerchiamo di non farci prendere dalla fretta. Le cose non si risolvono rapidamente quando si devono accumulare tante minute esperienze individuali. Io torno al laboratorio, perch\u00e9 senza le lenti non solo non potr\u00f2 leggere il manoscritto ma non converr\u00e0 neppure che si ritorni stanotte in biblioteca. Tu va a informarti se si sa qualcosa di Berengario.\"\n\nIn quel momento ci corse incontro Nicola da Morimondo, latore di pessime notizie. Mentre cercava di molare meglio la lente migliore, quella su cui Guglielmo riponeva tante speranze, essa si era rotta. E un'altra, che poteva forse sostituirla, si era incrinata mentre provava a inserirla nella forcella. Nicola ci mostr\u00f2 sconsolatamente il cielo. Era gi\u00e0 l'ora del vespro e l'oscurit\u00e0 stava scendendo. Per quel giorno non si sarebbe pi\u00f9 potuto lavorare. Un'altra giornata perduta, convenne amaramente Guglielmo, reprimendo (come mi confess\u00f2 dopo) la tentazione di afferrare alla gola il vetraio maldestro, il quale d'altra parte era gi\u00e0 abbastanza umiliato.\n\nLo lasciammo alla sua umiliazione e andammo a informarci circa Berengario. Naturalmente nessuno lo aveva trovato.\n\nCi sentivamo a un punto morto. Passeggiammo un poco nel chiostro, incerti sul da farsi. Ma dopo breve vidi che Guglielmo stava assorto con lo sguardo perduto nell'aria, come se non vedesse nulla. Da poco si era tolto dal saio un rametto di quelle erbe che gli avevo visto raccogliere settimane prima, e lo stava masticando come se ne traesse una sorta di calma eccitazione. Infatti pareva assente, ma ogni tanto i suoi occhi si illuminavano come se nel vuoto della sua mente si fosse accesa una idea nuova; poi ripiombava in quella sua singolare e attiva ebetudine. A un tratto disse: \"Certo, si potrebbe...\"\n\"Cosa?\" chiesi.\n\"Pensavo a un modo di orientarci nel labirinto. Non \u00e8 semplice da realizzare, ma sarebbe efficace... In fondo, l'uscita \u00e8 nel torrione orientale, e questo lo sappiamo. Ora supponi che noi avessimo una macchina che ci dice da che parte sta settentrione. Cosa accadrebbe?\"\n\"Che naturalmente basterebbe girare alla nostra destra e ci si rivolgerebbe verso oriente. Oppure basterebbe andare in senso contrario, e sapremmo di andare verso il torrione meridionale. Ma anche ammesso che esistesse una simile magia, il labirinto \u00e8 appunto un labirinto, e appena dirigessimo a oriente incontreremmo una parete che ci impedirebbe di andare diritto, e perderemmo di nuovo la strada...\" osservai.\n\"S\u00ec, ma la macchina di cui parlo segnerebbe sempre la direzione di settentrione, anche se noi avessimo mutato il cammino, e a ogni punto ci direbbe da quale parte voltare.\""
        },
        {
            "page_number": 168,
            "markdown": "\"Sarebbe meraviglioso. Ma bisognerebbe avere questa macchina, ed essa dovrebbe essere capace di riconoscere settentrione di notte e in luogo chiuso, senza poter vedere n\u00e9 il sole n\u00e9 le stelle... E non credo che neppure il vostro Bacone possedesse una macchina simile!\" risi.\n\"E invece ti sbagli,\" disse Guglielmo, \"perch\u00e9 una macchina del genere \u00e8 stata costruita e alcuni navigatori l'hanno usata. Essa non ha bisogno delle stelle o del sole, perch\u00e9 sfrutta la forza di una pietra meravigliosa, uguale a quella che abbiamo visto nell'ospedale di Severino, quella che attira il ferro. Ed \u00e8 stata studiata da Bacone e da un mago piccardo, Pietro da Maricourt, che ne ha descritto i molteplici usi.\"\n\"E voi sapreste costruirla?\"\n\"Di per s\u00e9 non sarebbe difficile. La pietra pu\u00f2 essere usata per produrre molte mirabilia, tra cui una macchina che si muove perpetuamente senza alcuna forza esterna, ma la trovata pi\u00f9 semplice \u00e8 stata anche descritta da un arabo, Baylek al Qabayaki. Prendi un vaso pieno d'acqua e vi poni a galleggiare un sughero in cui hai infilato un ago di ferro. Poi passi la pietra magnetica sopra la superficie dell'acqua, con un moto circolare, sino a che l'ago non acquista le stesse propriet\u00e0 della pietra. E a quel punto l'ago, ma l'avrebbe fatto anche la pietra se avesse avuto la possibilit\u00e0 di muovere intorno a un pernio, si dispone con la punta in direzione di settentrione, e se tu ti muovi col vaso, essa si volta sempre dalla parte di tramontana. Inutile che ti dica che se avrai segnato sul bordo del vaso, in relazione a tramontana, anche le posizioni di austro, aquilone e cos\u00ec via, tu saprai sempre da che parte muoverti in biblioteca per raggiungere il torrione orientale.\"\n\"Che cosa meravigliosa!\" esclamai. \"Ma perch\u00e9 l'ago punta sempre a settentrione? La pietra attira il ferro, l'ho visto, e immagino che una immensa quantit\u00e0 di ferro attiri la pietra. Ma allora... allora in direzione della stella polare, ai limiti estremi del globo, esistono le grandi miniere di ferro!\"\n\"Qualcuno ha suggerito infatti che sia cos\u00ec. Salvo che l'ago non punta esattamente nella direzione della stella nautica, ma verso il punto d'incontro dei meridiani celesti. Segno che, come \u00e8 stato detto, \u00abhic lapis gerit in se similitudinem coeli\u00bb, e i poli del magnete ricevono la loro inclinazione dai poli del cielo e non da quelli della terra. Il che \u00e8 un bell'esempio di movimento impresso a distanza e non per diretta causalit\u00e0 materiale: un problema di cui si sta occupando il mio amico Giovanni di Gianduno, quando l'imperatore non gli chiede di far sprofondare Avignone nelle viscere della terra...\"\n\"Allora andiamo a prendere la pietra di Severino, e un vaso, e dell'acqua, e un sughero...\" dissi eccitato.\n\"Piano, piano,\" disse Guglielmo. \"Non so perch\u00e9, ma non ho mai visto una macchina che, perfetta nella descrizione dei filosofi, poi sia perfetta nel suo funzionamento meccanico. Mentre la roncola di un contadino, che nessun filosofo ha mai descritto, funziona come si deve... Ho paura che a girare per il labirinto con un lume in una mano e un vaso pieno d'acqua nell'altra... Aspetta, mi viene un'altra idea. La macchina segnerebbe settentrione anche se fossimo fuori dal labirinto, \u00e8 vero?\"\n\"S\u00ec, ma a quel punto non ci servirebbe perch\u00e9 avremmo il sole e le stelle...\" dissi."
        },
        {
            "page_number": 169,
            "markdown": "\"Lo so, lo so. Ma se la macchina funziona sia fuori sia dentro, perch\u00e9 non dovrebbe essere cos\u00ec anche per la nostra testa?\"\n\"La nostra testa? Certo che essa funziona anche fuori, e infatti da fuori sappiamo benissimo quale sia l'orientamento dell'Edificio! Ma \u00e8 quando siamo dentro che non capiamo pi\u00f9 niente!\"\n\"Appunto. Ma dimentica ora la macchina. Il pensare alla macchina mi ha indotto a pensare alle leggi naturali e alle leggi del nostro pensiero. Ecco il punto: dobbiamo trovare da fuori un modo di descrivere l'Edificio come \u00e8 da dentro...\"\n\"E come?\"\n\"Lasciami pensare, non deve essere cos\u00ec difficile...\"\n\"E il metodo di cui dicevate ieri? Non volevate percorrere il labirinto facendo segni col carbone?\"\n\"No,\" disse, \"pi\u00f9 ci penso, meno mi convince. Forse non riesco a ricordare bene la regola, o forse per girare in un labirinto bisogna avere una buona Arianna che ti attende alla porta tenendo il capo di un filo. Ma non esistono fili cos\u00ec lunghi. E anche se esistessero, ci\u00f2 significherebbe (spesso le favole dicono la verit\u00e0) che si esce da un labirinto solo con un aiuto esterno. Dove le leggi dell'esterno siano uguali alle leggi dell'interno. Ecco, Adso, useremo le scienze matematiche. Solo nelle scienze matematiche, come dice Averro\u00e8, si identificano le cose note per noi e quelle note in modo assoluto.\"\n\"Allora vedete che ammettete delle conoscenze universali.\"\n\"Le conoscenze matematiche sono proposizioni costruite dal nostro intelletto in modo da funzionare sempre come vere, o perch\u00e9 sono innate o perch\u00e9 la matematica \u00e8 stata inventata prima delle altre scienze. E la biblioteca \u00e8 stata costruita da una mente umana che pensava in modo matematico, perch\u00e9 senza matematica non fai labirinti. E quindi si tratta di confrontare le nostre proposizioni matematiche con le proposizioni del costruttore, e di questo confronto si pu\u00f2 dare scienza, perch\u00e9 \u00e8 scienza di termini su termini. E in ogni caso smettila di trascinarmi in discussioni di metafisica. Che diavolo ti ha morso oggi? Piuttosto, tu che hai gli occhi buoni, prendi una pergamena, una tavoletta, qualcosa su cui far segni, e uno stilo... bene, ce l'hai, bravo Adso. Andiamo a fare un giro intorno all'Edificio, sino a che abbiamo ancora un poco di luce.\"\n\nGirammo dunque a lungo intorno all'Edificio. E cio\u00e8 esaminammo da lontano i torrioni orientale, meridionale e occidentale, con le pareti che li collegavano. Perch\u00e9 quanto al resto, dava sullo strapiombo, ma per ragioni di simmetria non doveva essere diverso da ci\u00f2 che vedevamo.\n\nE quel che vedemmo, osserv\u00f2 Guglielmo mentre mi faceva prendere precisi appunti sulla mia tavoletta, era che ogni muro aveva due finestre, e ogni torrione cinque.\n\"Ora ragiona,\" mi disse il mio maestro. \"Ogni stanza che abbiamo visto aveva una finestra...\"\n\"Meno quelle a sette lati,\" dissi.\n\"Ed \u00e8 naturale, sono quelle al centro di ogni torre.\"\n\"E meno alcune che trovammo senza finestre e non erano eptagonali.\""
        },
        {
            "page_number": 170,
            "markdown": "\"Dimenticale. Prima troviamo la regola, poi cercheremo di giustificare le eccezioni. Dunque avremo all'esterno cinque stanze per ogni torre e due stanze per ogni muro, ciascuna con una finestra. Ma se da una stanza con finestra si procede verso l'interno dell'Edificio, si incontra un'altra sala con finestra. Segno che si tratta delle finestre interne. Ora quale forma ha il pozzo interno, quale lo si vede in cucina e nello scriptorium?\"\n\"Ottagonale,\" dissi.\n\"Ottimo. E su ogni lato dell'ottagono, nello scriptorium, si aprono due finestre. Questo vuol dire che per ogni lato dell'ottagono, ci sono due stanze interne? Giusto?\"\n\"S\u00ec, ma le stanze senza finestra?\"\n\"Sono otto in tutto. Infatti la sala interna a ogni torrione, a sette lati, ha cinque pareti che danno su ciascuna delle cinque stanze di ogni torrione. Con cosa confinano le altre due pareti? Non con una stanza posta lungo i muri esterni, ch\u00e9 vi sarebbero le finestre, n\u00e9 con una disposta lungo l'ottagono, per le stesse ragioni, e perch\u00e9 sarebbero allora stanze esageratamente lunghe. Prova infatti a tracciare un disegno di come possa apparire la biblioteca vista dall'alto. Vedi che in corrispondenza a ogni torre devono esserci due stanze che confinano con la stanza eptagonale e danno su due stanze che confinano con il pozzo ottagonale interno.\"\n\nProvai a tracciare il disegno che il mio maestro mi suggeriva e lanciai un grido di trionfo. \"Ma allora sappiamo tutto! Lasciatemi contare... La biblioteca ha cinquantasei stanze, di cui quattro eptagonali e cinquantadue pi\u00f9 o meno quadrate, e, di queste, quattro sono senza finestre, mentre ventotto danno sull'esterno e sedici sull'interno!\"\n\"E i quattro torrioni hanno ciascuno cinque stanze di quattro lati e una di sette... La biblioteca \u00e8 costruita secondo un'armonia celeste a cui si possono attribuire vari e mirifici significati...\"\n\"Splendida scoperta,\" dissi, \"ma allora perch\u00e9 \u00e8 cos\u00ec difficile orientarvisi?\"\n\"Perch\u00e9 ci\u00f2 che non risponde a nessuna legge matematica \u00e8 la disposizione dei varchi. Alcune stanze consentono il passaggio a pi\u00f9 altre, alcune a una sola, e c'\u00e8 da chiedersi se non vi siano stanze che non consentono il passaggio a nessuna. Se consideri questo elemento, pi\u00f9 la mancanza di luce e il nessun indizio fornito dalla posizione del sole (e vi aggiungi le visioni e gli specchi), capisci come il labirinto sia capace di confondere chiunque lo percorra, gi\u00e0 agitato da un senso di colpa. D'altra parte pensa a come eravamo disperati noi ieri sera quando non riuscivamo pi\u00f9 a trovare la strada. Il massimo di confusione raggiunto con il massimo di ordine: mi pare un calcolo sublime. I costruttori della biblioteca erano dei gran maestri.\"\n\"Come faremo allora a orientarci?\"\n\"A questo punto non \u00e8 difficile. Con la mappa che tu hai tracciato, e che bene o male deve corrispondete al tracciato della biblioteca, appena saremo nella prima sala eptagonale, ci muoveremo in modo di trovare subito una delle due stanze cieche. Poi, voltando sempre a destra, dopo tre o quattro stanze, dovremmo essere di nuovo in un torrione, che non potr\u00e0 essere che il torrione settentrionale, sino a tornare in un'altra stanza cieca, che a sinistra confiner\u00e0 con la sala eptagonale, e a destra dovr\u00e0"
        },
        {
            "page_number": 171,
            "markdown": "permetterci di ritrovare un tragitto analogo a quello che ti ho detto or ora, sino ad arrivare al torrione occidentale.\"\n\"S\u00ec, se tutte le stanze immettessero in tutte le stanze...\"\n\"Infatti. E per questo ci occorrer\u00e0 la tua mappa, su cui segnare le pareti piene, in modo da sapere quali deviazioni stiamo facendo. Ma non sar\u00e0 difficile.\"\n\"Ma siamo sicuri che funzioner\u00e0?\" chiesi perplesso, perch\u00e9 mi pareva tutto troppo semplice.\n\"Funzioner\u00e0,\" rispose Guglielmo. \"Omnes enim causae effectuum naturalium dantur per lineas, angulos et figuras. Aliter enim impossibile est scire propter quid in illis,\" cit\u00f2. \"Sono parole di uno dei grandi maestri di Oxford. Ma purtroppo non sappiamo ancora tutto. Abbiamo appreso come non perderci. Ora si tratta di sapere se c'\u00e8 una regola che governa la distribuzione dei libri nelle stanze. E i versetti dell'Apocalisse ci dicono assai poco, anche perch\u00e9 molti si ripetono uguali in stanze diverse...\"\n\"Eppure il libro dell'apostolo avrebbe permesso di trovare ben pi\u00f9 di cinquantasei versetti!\"\n\"Indubbiamente. Quindi solo alcuni versetti sono buoni. Strano. Come se ne avessero avuto meno di cinquanta, trenta, venti... Oh, per la barba di Merlino!\"\n\"Di chi?\"\n\"Non fa nulla, un mago delle mie terre... Hanno usato tanti versetti quante sono le lettere dell'alfabeto! Certo che \u00e8 cos\u00ec! Il testo dei versetti non conta, contano le lettere iniziali. Ogni stanza \u00e8 contrassegnata da una lettera dell'alfabeto, e tutte insieme compongono qualche testo che dobbiamo scoprire!\"\n\"Come un carme figurato, a forma di croce o di pesce!\"\n\"Pi\u00f9 o meno, e probabilmente ai tempi in cui la biblioteca fu costituita questo tipo di carmi era molto in voga.\"\n\"Ma da dove inizia il testo?\"\n\"Da un cartiglio pi\u00f9 grande degli altri, dalla sala eptagonale del torrione d'ingresso... oppure... Ma certo, dalle frasi in rosso!\"\n\"Ma sono tante!\"\n\"E quindi ci saranno molti testi, o molte parole. Ora tu ricopi meglio e pi\u00f9 in grande la tua mappa, poi visitando la biblioteca non solo segnerai col tuo stilo, e leggermente, le stanze da cui passiamo, e la posizione delle porte e delle pareti (nonch\u00e9 delle finestre), ma anche la lettera iniziale del versetto che vi appare, e in qualche modo, come un buon miniatore, farai pi\u00f9 grande le lettere in rosso.\"\n\"Ma come accade,\" dissi ammirato, \"che siete riuscito a risolvere il mistero della biblioteca guardandola da fuori e non l'avete risolto quando eravate dentro?\"\n\"Cos\u00ec Dio conosce il mondo, perch\u00e9 lo ha concepito nella sua mente, come dall'esterno, prima che fosse creato, mentre noi non ne conosciamo la regola, perch\u00e9 vi viviamo dentro trovandolo gi\u00e0 fatto.\"\n\"Cos\u00ec si possono conoscere le cose guardandole dal di fuori!\"\n\"Le cose dell'arte, perch\u00e9 ripercorriamo nella nostra mente le operazioni dell'artefice. Non le cose della natura, perch\u00e9 non sono opera della nostra mente.\"\n\"Ma per la biblioteca ci basta, vero?\""
        },
        {
            "page_number": 172,
            "markdown": "\"S\u00ec,\" disse Guglielmo. \"Ma solo per la biblioteca. Ora andiamo a riposare. Io non posso far nulla sino a domani mattina quando avr\u00f2 - spero - le mie lenti. Tanto vale dormire e levarci per tempo. Cercher\u00f2 di riflettere.\"\n\"E la cena?\"\n\"Ah, gi\u00e0, la cena. E' passata l'ora ormai. I monaci sono gi\u00e0 a compieta. Ma forse la cucina \u00e8 ancora aperta. Va a cercare qualcosa.\"\n\"Rubare?\"\n\"Chiedere. A Salvatore, che \u00e8 ormai tuo amico.\"\n\"Ma ruber\u00e0 lui!\"\n\"Sei forse il custode di tuo fratello?\" domand\u00f2 Guglielmo con le parole di Caino. Ma mi avvidi che scherzava e voleva dire che Dio \u00e8 grande e misericordioso. Per questo mi misi alla ricerca di Salvatore e lo trovai presso alle stalle dei cavalli.\n\"Bello,\" dissi accennando a Brunello, e tanto per attaccare discorso. \"Mi piacerebbe cavalcarlo.\"\n\"No se puede. Abbonis est. Ma non bisogna un buon cavallo per correre forte...\" Mi indic\u00f2 un cavallo robusto ma sgraziato: \"Anco quello sufficit... Vide illuc, tertius equi...\"\n\nVoleva indicarmi il terzo cavallo. Risi del suo buffissimo latino. \"E cosa farai con quello?\" gli domandai.\n\nE mi raccont\u00f2 una strana storia. Disse che si poteva rendere qualsiasi cavallo, anche la bestia pi\u00f9 vecchia e fiacca, altrettanto veloce di Brunello. Occorre mescolare nella sua avena un'erba che si chiama satirion, ben tritata, e poi ungere le cosce con grasso di cervo. Poi si sale sul cavallo e prima di spronarlo gli si volge il muso a levante e gli si pronuncia nell'orecchio, tre volte a voce bassa, le parole \"Gaspare, Melchiorre, Merchisardo\". Il cavallo partir\u00e0 di gran carriera e far\u00e0 in un'ora il cammino che Brunello farebbe in otto ore. E se gli si fosse appeso al collo i denti di un lupo che il cavallo stesso, correndo, avesse ucciso, la bestia non sentirebbe neppure la fatica.\n\nGli chiesi se aveva mai provato. Mi disse, avvicinandosi circospetto e sussurrandomi all'orecchio, col suo alito invero sgradevole, che era molto difficile, perch\u00e9 il satirion viene ormai coltivato solo dai vescovi e dai cavalieri loro amici, che se ne servono per accrescere il loro potere. Posi fine al suo discorso e gli dissi che quella sera il mio maestro voleva leggere certi libri in cella e desiderava mangiare lass\u00f9.\n\"Facio mi,\" disse, \"facio el casio in pastelletto.\"\n\"Com'\u00e8?\"\n\"Facilis. Pigli el casio che non sia troppo vecchio, n\u00e9 troppo insalato e tagliato in feteline a boconi quadri o sicut te piace. Et postea metterai un poco de butierro o vero de structo fresco \u00e0 rechauffer sobre la brasia. E dentro vamos a poner due fette de casio, e come te pare sia tenero, zucharum et cannella supra positurum du bis. Et mandalo subito in tabula, che se vole mangiarlo caldo caldo.\""
        },
        {
            "page_number": 173,
            "markdown": "\"Vada per il casio in pastelletto,\" gli dissi. Ed egli scomparve verso le cucine, dicendomi di attenderlo. Arriv\u00f2 mezz'ora dopo con un piatto coperto da un panno. L'odore era buono.\n\"Tene,\" mi disse, e mi allung\u00f2 anche una lucerna grande e piena di olio.\n\"Per che fare?\" chiesi.\n\"Sais pas, moi,\" disse con aria sorniona. \"Fileisch tuo magister vuole ire in loco buio esta noche.\"\n\nSalvatore sapeva evidentemente pi\u00f9 cose di quanto non sospettassi. Non investigai oltre, e portai il cibo a Guglielmo. Mangiammo, e io mi ritirai nella mia cella. O almeno, finsi. Volevo trovare ancora Ubertino, e di soppiatto rientrai in chiesa."
        },
        {
            "page_number": 174,
            "markdown": "# Terzo giorno \n\n## Dopo compieta\n\nDove Ubertino racconta ad Adso la storia di fra Dolcino, altre storie Adso rievoca o legge in biblioteca per conto suo, e poi gli accade di avere un incontro con una fanciulla bella e terribile come un esercito schierato a battaglia\n\nTrovai infatti Ubertino alla statua della Vergine. Mi unii silenziosamente a lui e per un poco finsi (lo confesso) di pregare. Poi ardii parlargli.\n\"Padre santo,\" gli dissi, \"posso chiedervi luce e consiglio?\"\nUbertino mi guard\u00f2, mi prese per mano e si alz\u00f2, conducendomi a sedere con lui su di uno scranno. Mi abbracci\u00f2 stretto, e potei sentire il suo alito sul mio viso.\n\"Figlio carissimo,\" disse, \"tutto quello che questo povero vecchio peccatore pu\u00f2 fare per la tua anima, sar\u00e0 fatto con gioia. Cosa ti turba? Le ansie, vero?\" domand\u00f2 quasi con ansia anch'egli, \"le ansie della carne?\"\n\"No,\" risposi arrossendo, \"se mai le ansie della mente, che vuole conoscere troppe cose...\"\n\"Ed \u00e8 male. Il Signore conosce le cose, a noi tocca solo adorare la sua sapienza.\"\n\"Ma a noi tocca anche distinguere il bene dal male e comprendere le umane passioni. Sono novizio ma sar\u00f2 monaco e sacerdote, e devo imparare dove stia il male, e che aspetto abbia, per riconoscerlo un giorno e per insegnare agli altri a riconoscerlo.\"\n\"Questo \u00e8 giusto, ragazzo. E allora cosa vuoi conoscere?\"\n\"La mala pianta dell'eresia, padre,\" dissi con convinzione. E poi, tutto di un fiato: \"Ho udito parlare di un uomo malvagio che ne ha sedotti altri, fra Dolcino.\"\n\nUbertino stette in silenzio. Poi disse: \"E' giusto, ci hai sentito farvi cenno l'altra sera con frate Guglielmo. Ma \u00e8 una storia molto brutta, di cui mi d\u00e0 dolore parlare, perch\u00e9 insegna (s\u00ec, in questo senso dovrai saperla, per trarne un utile insegnamento), perch\u00e9 insegna, dicevo, come dall'amore di penitenza e dal desiderio di purificare il mondo possa nascere sangue e sterminio.\" Si sedette meglio, allentando la sua stretta intorno alle mie spalle, ma tenendo sempre una mano sul mio collo, come per comunicarmi non so se la sua sapienza o il suo ardore.\n\"La storia comincia prima di fra Dolcino,\u00bb disse, \u00abpi\u00f9 di sessanta anni fa, e io ero un bambino. Fu a Parma. Ivi inizi\u00f2 a predicare un certo Gherardo Segalelli, che invitava tutti a vita di penitenza, e percorreva le strade gridando \u00abpenitenziagite!\u00bb che era il suo modo di uomo indotto per dire: \u00abPenitentiam agite, appropinquabit enim regnum coelorum.\u00bb Invitava i suoi discepoli a farsi simili agli apostoli, e volle che la sua setta fosse intitolata all'ordine degli apostoli, e che i suoi percorressero il mondo come poveri mendicanti vivendo solo di elemosine...\""
        },
        {
            "page_number": 175,
            "markdown": "\"Come i fraticelli,\" dissi. \"Non era questo il mandato di Nostro Signore e del vostro Francesco?\"\n\"S\u00ec,\" ammise Ubertino con una leggera esitazione nella voce e con un sospiro. \"Ma forse Gherardo esager\u00f2. Lui e i suoi furono accusati di non riconoscere pi\u00f9 l'autorit\u00e0 dei sacerdoti, la celebrazione della messa, la confessione, e di vagabondare nell'ozio.\"\n\"Ma di questo accusarono anche i francescani spirituali. E non dicono oggi i minoriti che non bisogna riconoscere l'autorit\u00e0 del papa?\"\n\"S\u00ec, ma non dei sacerdoti. Noi stessi siamo sacerdoti. Ragazzo, \u00e8 difficile distinguere in queste cose. La linea che divide il bene dal male \u00e8 cos\u00ec sottile... In qualche modo Gherardo sbagli\u00f2 e si macchi\u00f2 di eresia... Chiese di essere ammesso nell'ordine dei minori, ma i nostri confratelli non lo accettarono. Passava i giorni nella chiesa dei nostri frati e vide qui dipinti gli apostoli coi sandali ai piedi e i mantelli avvolti intorno alle spalle, e cos\u00ec si fece crescere i capelli e la barba, si mise i sandali ai piedi e la corda dei frati minori, perch\u00e9 chiunque vuole fondare una nuova congregazione prende sempre qualcosa dall'ordine del beato Francesco.\"\n\"Ma allora era nel giusto...\"\n\"Ma in qualcosa sbagli\u00f2... Vestito con un mantello bianco sopra una tunica bianca e coi capelli lunghi, si acquist\u00f2 presso i semplici fama di santit\u00e0. Vendette una sua casetta e, avutone il prezzo, si pose su una pietra dalla quale in tempi antichi i podest\u00e0 erano soliti concionare, tenendo in mano il sacchetto dei danari, e non li disperse, n\u00e9 li dette ai poveri, ma chiamati dei ribaldi che giocavano l\u00ec vicino li sparse tra loro dicendo: \u00abNe prenda chi ne vuole\u00bb, e quei ribaldi presero il danaro e andarono a giocarlo a dadi e bestemmiavano il Dio vivente, ed egli che aveva dato, udiva e non arrossiva.\"\n\"Ma anche Francesco si spogli\u00f2 di tutto e ho udito oggi da Guglielmo che and\u00f2 a predicare a cornacchie e sparvieri, nonch\u00e9 ai lebbrosi, e cio\u00e8 alla feccia che il popolo di coloro che si dicevano virtuosi tenevano ai margini...\"\n\"S\u00ec, ma Gherardo in qualcosa sbagli\u00f2, Francesco non si mise mai in urto con la santa chiesa, e il vangelo dice di dare ai poveri, non ai ribaldi. Gherardo dette e non ricevette nulla in cambio perch\u00e9 aveva dato a gente cattiva, ed ebbe cattivo inizio, cattivo proseguimento e cattiva fine perch\u00e9 la sua congrega fu disapprovata da papa Gregorio X.\"\n\"Forse,\" dissi, \"era un papa meno lungimirante di quello che approv\u00f2 la regola di Francesco...\"\n\"S\u00ec, ma in qualcosa Gherardo sbagli\u00f2, e invece Francesco sapeva bene cosa faceva. E infine, ragazzo, questi custodi di porci e di vacche che all'improvviso diventano pseudo apostoli volevano beatamente e senza sudore vivere delle elemosine di coloro che i frati minori avevano educato con tante fatiche e con tanto eroico esempio di povert\u00e0! Ma non si tratta di questo,\" aggiunse subito, \"\u00e8 che per assomigliare agli apostoli, che erano ancora giudei, Gherardo Segalelli si fece circoncidere, il che va contro le parole di Paolo ai Galati - e tu sai che molte sante persone annunciano che l'Anticristo venturo verr\u00e0 dal popolo dei circoncisi... Ma Gherardo fece di peggio, andava raccogliendo i semplici e diceva: \u00abVenite con me"
        },
        {
            "page_number": 176,
            "markdown": "nella vigna\u00bb e coloro che non lo conoscevano entravano con lui nella vigna altrui, credendola sua, e mangiavano l'uva degli altri..\".\n\"Non saranno stati i minori a difendere la propriet\u00e0 degli altri,\" dissi impudentemente.\n\nUbertino mi fiss\u00f2 con occhio severo: \" I minori chiedono di essere poveri, ma non hanno mai chiesto agli altri di essere poveri. Non puoi impunemente attentare alla propriet\u00e0 dei buoni cristiani, i buoni cristiani ti indicheranno come un bandito. E cos\u00ec accadde a Gherardo. Di cui dissero infine (bada, io non so se sia vero, e mi fido delle parole di frate Salimbene, che conobbe quella gente) che per mettere a prova la sua forza di volont\u00e0 e la sua continenza dorm\u00ec con alcune donne senza avere rapporti sessuali; ma come i suoi discepoli tentarono di imitarlo, i risultati furono ben diversi... Oh, non sono cose che deve sapere un ragazzo, la femmina \u00e8 vascello del demonio... Gherardo continuava a gridare \u00abpenitenziagite\u00bb ma un suo discepolo, un certo Guido Putagio, cerc\u00f2 di prendere la direzione del gruppo, e andava in gran pompa con molte cavalcature e faceva grandi spese e banchetti come i cardinali della chiesa di Roma. E poi vennero a rissa tra loro, per il comando della setta, e accaddero cose turpissime. Eppure molti vennero da Gherardo, non solo contadini, ma anche gente di citt\u00e0, iscritti alle arti, e Gherardo li faceva denudare affinch\u00e9 nudi seguissero Cristo nudo, e li mandava per il mondo a predicare, ma lui si fece fare una veste senza maniche, bianca, di filo forte, e cos\u00ec vestito sembrava pi\u00f9 un buffone che un religioso! Vivevano all'aperto, ma talora salivano sui pulpiti delle chiese interrompendo l'assemblea del popolo devoto e cacciandone i predicatori, e una volta posero un bambino sul trono vescovile nella chiesa di Sant'Orso a Ravenna. E si dicevano eredi della dottrina di Gioacchino da Fiore...\u00bb\n\"Ma anche i francescani,\" dissi, \"anche Gherardo da Borgo San Donnino, anche voi!\" esclamai.\n\"Calmati ragazzo. Gioacchino da Fiore fu un grande profeta e fu il primo a capire che Francesco avrebbe segnato il rinnovamento della chiesa. Ma gli pseudo apostoli usarono la sua dottrina per giustificare le loro follie, il Segalelli portava con s\u00e9 un'apostolessa, una certa Tripia o Ripia, che pretendeva avere il dono della profezia. Una donna, capisci?\"\n\"Ma padre,\" tentai di obbiettare, \"voi stesso parlavate l'altra sera della santit\u00e0 di Chiara da Montefalco e di Angela da Foligno...\"\n\"Esse erano sante! Vivevano nell'umilt\u00e0 riconoscendo il potere della chiesa, non si arrogarono mai il dono della profezia! E invece gli pseudo apostoli asserivano che anche le donne potessero andare di citt\u00e0 in citt\u00e0 a predicare, come fecero molti altri eretici. E non conoscevano pi\u00f9 alcuna differenza tra celibi e sposati, n\u00e9 alcun voto fu pi\u00f9 considerato perpetuo. In breve, per non tediarti troppo con storie tristissime di cui non puoi capire bene le sfumature, il vescovo Gbizzo di Parma decise infine di mettete Gherardo in ceppi. Ma qui accadde una cosa strana, che ti dice come sia debole la natura umana, e come insidiosa la pianta dell'eresia. Perch\u00e9 infine il vescovo liber\u00f2 Gherardo e lo accolse presso di s\u00e9 a tavola, e rideva dei suoi lazzi, e lo teneva come il suo buffone.\"\n\"Ma perch\u00e9?\""
        },
        {
            "page_number": 177,
            "markdown": "\"Non lo so, o temo di saperlo. Il vescovo era nobile e non gli piacevano i mercanti e gli artigiani della citt\u00e0. Forse non gli era discaro che Gherardo con le sue prediche di povert\u00e0 parlasse contro di loro, e passasse dalla richiesta di elemosina alla rapina. Ma infine intervenne il papa, e il vescovo torn\u00f2 alla sua giusta severit\u00e0, e Gherardo fin\u00ec sul rogo come eretico impenitente. Era l'inizio di questo secolo.\"\n\"E cosa c'entra con queste cose fra Dolcino?\"\n\"C'entra, e questo ti dice come l'eresia sopravviva alla distruzione stessa degli eretici. Questo Dolcino era il bastardo di un sacerdote, che viveva nella diocesi di Novara, in questa parte dell'Italia, un poco pi\u00f9 a settentrione. Qualcuno disse che nacque altrove, nella valle dell'Ossola, o a Romagnano. Ma poco importa. Era un giovane di ingegno acutissimo e fu educato alle lettere, ma derub\u00f2 il sacerdote che si occupava di lui e fugg\u00ec verso oriente, nella citt\u00e0 di Trento. E l\u00ec riprese la predicazione di Gherardo, in modo anche pi\u00f9 ereticale, asserendo di essere l'unico vero apostolo di Dio e che ogni cosa doveva essere comune nell'amore, e che era lecito andare indifferentemente con tutte le donne, per cui nessuno poteva essere accusato di concubinato, anche se andava con la moglie e con la figlia...\"\n\"Davvero predicava quelle cose o fu accusato di questo? Perch\u00e9 ho udito che anche gli spirituali furono accusati di crimini come quei frati di Montefalco...\"\n\"De hoc satis,\" interruppe bruscamente Ubertino. \"Quelli non erano pi\u00f9 frati. Erano eretici. E proprio insozzati da Dolcino. E d'altra parte, ascolta, basta saper quello che Dolcino fece dopo, per definirlo come malvagio. Come fosse venuto a conoscenza delle dottrine degli pseudo apostoli, non so neppure. Forse pass\u00f2 da Parma, giovane, e ud\u00ec Gherardo. Si sa che mantenne nel bolognese contatto con quegli eretici dopo la morte del Segalelli. Ma si sa di certo che inizi\u00f2 la sua predicazione a Trento. L\u00ec sedusse una fanciulla bellissima e di nobile famiglia, Margherita, o essa sedusse lui, come Eloisa sedusse Abelardo, perch\u00e9 ricorda, \u00e8 attraverso la donna che il diavolo penetra nel cuore degli uomini! A quel punto, il vescovo di Trento lo cacci\u00f2 dalla sua diocesi, ma ormai Dolcino aveva raccolto pi\u00f9 di mille seguaci, e inizi\u00f2 una lunga marcia che lo ricondusse nei paesi dove era nato. E lungo il cammino gli si univano altri illusi, sedotti dalle sue parole, e forse gli si unirono anche molti eretici valdesi che abitavano le montagne da cui passava, o egli voleva riunirsi ai valdesi di queste terre a settentrione. Giunto nel novarese Dolcino trov\u00f2 un ambiente favorevole alla sua rivolta, perch\u00e9 i vassalli che governavano il paese di Gattinara a nome del vescovo di Vercelli erano stati cacciati dalla popolazione, che accolse quindi i banditi di Dolcino come buoni alleati.\"\n\"Cosa avevano fatto i vassalli del vescovo?\"\n\"Non lo so, e non spetta a me giudicarlo. Ma come vedi l'eresia si sposa alla rivolta contro i signori, in molti casi, e per questo l'eretico comincia a predicare madonna povert\u00e0 e poi cade preda di tutte le tentazioni del potere, della guerra, della violenza. C'era una lotta tra famiglie nella citt\u00e0 di Vercelli, e gli pseudo apostoli se ne approfittarono, e queste famiglie si avvalsero del disordine apportato dagli pseudo apostoli. I signori feudali arruolavano avventurieri per rapinare i cittadini, e i cittadini chiedevano la protezione del vescovo di Novara.\"\n\"Che storia complicata. Ma Dolcino con chi stava?\""
        },
        {
            "page_number": 178,
            "markdown": "\"Non so, faceva parte per se stesso, si era inserito in tutte queste dispute e ne traeva occasione per predicare la lotta contro la propriet\u00e0 altrui in nome della povert\u00e0. Dolcino si accamp\u00f2 coi suoi, che ormai erano tremila, su un monte vicino a Novara, detto della Parete Calva, e costruirono castelletti e abitacoli, e Dolcino dominava su tutta quella folla di uomini e donne che vivevano nella promiscuit\u00e0 pi\u00f9 vergognosa. Di l\u00ec inviava lettere ai suoi fedeli, in cui esponeva la sua dottrina eretica. Diceva e scriveva che il loro ideale era la povert\u00e0 e non erano legati da alcun vincolo di obbedienza esteriore, e che lui Dolcino era stato mandato da Dio per dissigillare le profezie e capire le scritture dell'antico e del nuovo testamento. E chiamava chierici secolari, predicatori e minori, ministri del diavolo, e scioglieva chiunque dal dovere di ubbidir loro. E distingueva quattro et\u00e0 della vita del popolo di Dio, la prima dell'antico testamento, dei patriarchi e dei profeti, prima della venuta di Cristo, in cui il matrimonio era buono perch\u00e9 la gente si doveva moltiplicare; la seconda l'et\u00e0 di Cristo e degli apostoli, e fu l'epoca della santit\u00e0 e della castit\u00e0. Poi venne la terza, in cui i pontefici dovettero dapprima accettare le ricchezze terrene per poter governare il popolo, ma quando gli uomini cominciarono ad allontanarsi dall'amore di Dio venne Benedetto, che parl\u00f2 contro ogni possesso temporale. Quando poi anche i monaci di Benedetto tornarono ad accumulare ricchezze, vennero i frati di san Francesco e di san Domenico, ancora pi\u00f9 severi di Benedetto nel predicare contro il dominio e la ricchezza terrena. Ma infine ora, che la vita di tanti prelati di nuovo contraddiceva tutti quei buoni precetti, si era giunti alla fine della terza et\u00e0 e occorreva convertirsi agli insegnamenti degli apostoli.\"\n\"Ma allora Dolcino predicava quelle cose che avevano predicato i francescani, e tra i francescani proprio gli spirituali, e voi stesso, padre!\"\n\"Oh s\u00ec, ma ne traeva un perfido sillogismo! Diceva che per por fine a questa terza et\u00e0 della corruzione occorreva che tutti i chierici, i monaci e i frati morissero di morte crudelissima, diceva che tutti i prelati della chiesa, i chierici, le monache, i religiosi e le religiose e tutti coloro che fan parte degli ordini dei predicatori e dei minori, degli eremiti, e lo stesso Bonifacio papa avrebbero dovuto essere sterminati dall'imperatore prescelto da lui, Dolcino, e questo sarebbe stato Federico di Sicilia.\"\n\"Ma non era proprio Federico che accolse in Sicilia con favore gli spirituali cacciati dall'Umbria, e non sono i minoriti a chiedere proprio che l'imperatore, anche se ora \u00e8 Ludovico, distrugga il potere temporale del papa e dei cardinali?\"\n\"E' proprio dell'eresia, o della follia, trasformare i pensieri pi\u00f9 retti e volgerli a conseguenze contrarie alla legge di Dio e degli uomini. I minoriti non hanno mai chiesto all'imperatore di uccidere gli altri sacerdoti.\"\n\nSi ingannava, ora lo so. Perch\u00e9 quando alcuni mesi dopo il Bavaro instaur\u00f2 il proprio ordine a Roma, Marsilio e altri minoriti fecero ai religiosi fedeli al papa proprio quanto Dolcino chiedeva si facesse. Con questo non voglio dire che Dolcino fosse nel giusto, se mai Marsilio era nell'errore anch'egli. Ma incominciavo a chiedermi, specie dopo il colloquio del pomeriggio con Guglielmo, come fosse possibile ai semplici che seguivano Dolcino distinguere tra le promesse degli spirituali e l'attuazione che ne dava Dolcino. Non era forse egli colpevole di mettere in pratica quanto uomini reputati ortodossi avevano predicato per via puramente"
        },
        {
            "page_number": 179,
            "markdown": "mistica? O forse l\u00ec stava la differenza, la santit\u00e0 consisteva nell'attendere che Dio ci desse quanto i suoi santi avevano promesso, senza cercare di ottenerlo per mezzi terreni? Ora so che \u00e8 cos\u00ec e so perch\u00e9 Dolcino era in errore: non si deve trasformare l'ordine delle cose anche se si deve fervidamente sperare nella sua trasformazione. Ma quella sera ero in preda a contraddittori pensieri.\n\"Infine,\" stava dicendomi Ubertino, \"la marca dell'eresia la trovi sempre nella superbia. In una seconda lettera Dolcino, nell'anno 1303, si nominava capo supremo della congregazione apostolica, nominava come suoi luogotenenti la perfida Margherita (una donna) e Longino da Bergamo, Federico da Novara, Alberto Carentino e Valderico da Brescia. E iniziava a vaneggiare su una sequenza di papi venturi, due buoni, il primo e l'ultimo, due cattivi, il secondo e il terzo. Il primo \u00e8 Celestino, il secondo \u00e8 Bonifacio VIII, di cui i profeti dicono \u00abla superbia del tuo cuore ti ha infamato, o tu che abiti nelle fessure delle rocce\u00bb. Il terzo papa non \u00e8 nominato, ma di lui avrebbe detto Geremia \u00abecco, qual leone\u00bb. E, infamia, Dolcino riconosceva il leone in Federico di Sicilia. Il quarto papa per Dolcino era ancora sconosciuto, e avrebbe dovuto essere il papa santo, il papa angelico di cui parlava l'abate Gioacchino. Avrebbe dovuto essere eletto da Dio e allora Dolcino e tutti i suoi (che a quel punto erano gi\u00e0 quattromila) avrebbero ricevuto insieme la grazia dello Spirito Santo e la chiesa ne sarebbe stata rinnovata sino alla fine del mondo. Ma nei tre anni che precedevano la sua venuta avrebbe dovuto essere consumato tutto il male. E questo Dolcino cerc\u00f2 di fare, portando la guerra ovunque. E il quarto papa, e qui si vede come il demonio si prenda gioco dei suoi succubi, fu proprio Clemente V che band\u00ec la crociata contro Dolcino. E fu giusto, perch\u00e9 in quelle lettere ormai Dolcino sosteneva teorie inconciliabili con l'ortodossia. Egli afferm\u00f2 che la chiesa romana \u00e8 una meretrice, che non si deve obbedienza ai sacerdoti, che ogni potere spirituale era ormai passato alla setta degli apostoli, che solo gli apostoli formano la nuova chiesa, che gli apostoli possono annullare il matrimonio, che nessuno potr\u00e0 essere salvato se non far\u00e0 parte della setta, che nessun papa pu\u00f2 assolvere dal peccato, che non si devono pagare le decime, che \u00e8 vita pi\u00f9 perfetta vivere senza voto che non col voto, che una chiesa consacrata non vale nulla per la preghiera, non pi\u00f9 di una stalla, e che si pu\u00f2 adorare Cristo nei boschi e nelle chiese.\"\n\"Disse davvero queste cose?\"\n\"Certo, questo \u00e8 sicuro, le scrisse. Ma fece purtroppo di peggio. Come si attest\u00f2 sulla Parete Calva, inizi\u00f2 a saccheggiare i villaggi a valle, a compiere scorrerie, per procacciarsi i rifornimenti, conducendo insomma una vera e propria guerra contro i paesi vicini.\"\n\"Tutti contro di lui?\"\n\"Non si sa. Forse ricevette appoggi da alcuni, ti ho detto che si era inserito in un nodo inestricabile di discordie del luogo. Era caduto intanto l'inverno dell'anno 1305, uno dei pi\u00f9 rigidi degli ultimi decenni, e c'era tutto intorno una grande carestia. Dolcino inviava una terza lettera ai suoi seguaci e molti ancora lo raggiungevano, ma lass\u00f9 la vita si era fatta impossibile e arrivarono a tale fame che mangiavano le carni dei cavalli e di altre bestie e il fieno cotto. E molti ne morirono.\"\n\"Ma contro chi si battevano, ora?\""
        },
        {
            "page_number": 180,
            "markdown": "\"Il vescovo di Vercelli si era appellato a Clemente V ed era stata bandita una crociata contro gli eretici. Fu emanata una indulgenza plenaria per chiunque vi avesse partecipato, furono sollecitati Ludovico di Savoia, gli inquisitori di Lombardia, l'arcivescovo di Milano. Molti presero la croce in aiuto dei vercellesi e dei novaresi, anche dalla Savoia, dalla Provenza, dalla Francia, e il vescovo di Vercelli ebbe il comando supremo. Erano continui scontri tra le avanguardie dei due eserciti, ma le fortificazioni di Dolcino erano imprendibili, e in qualche modo gli empi ricevevano dei soccorsi.\"\n\"Da chi?\"\n\"Da altri empi, credo, che traevano soddisfazione da quel fomite di disordine. Sul finire dell'anno 1305 l'eresiarca fu costretto per\u00f2 ad abbandonare la Parete Calva, lasciando i feriti e i malati, e si port\u00f2 nel territorio di Trivero, dove si arrocc\u00f2 su un monte, che allora veniva chiamato Zubello e che da allora in poi fu detto Rubello o Rebello, perch\u00e9 era divenuto la rocca dei ribelli alla chiesa. Insomma, non ti posso raccontare tutto quello che avvenne, e furono stragi terribili. Ma alla fine i ribelli furono costretti alla resa, Dolcino e i suoi furono catturati e finirono giustamente sul rogo.\"\n\"Anche la bella Margherita?\"\nUbertino mi guard\u00f2: \"Ti sei ricordato che era bella, vero? Era bella, dicono, e molti signori del luogo tentarono di farla loro sposa per salvarla dal rogo. Ma essa non volle, mor\u00ec impenitente con quell'impenitente del suo amante. E questo ti serva di lezione, guardati dalla meretrice di Babilonia, anche quando assume la forma della creatura pi\u00f9 squisita.\"\n\"Ma ora ditemi, padre. Ho appreso che il cellario del convento, e forse anche Salvatore, incontrarono Dolcino, e furono con lui in qualche modo...\"\n\"Taci, e non pronunziare giudizi temerari. Conobbi il cellario in un convento di minoriti. Dopo i fatti che riguardano la storia di Dolcino, \u00e8 vero. Molti spirituali in quegli anni, prima che decidessimo di trovar rifugio nell'ordine di san Benedetto, ebbero vita agitata, e dovettero lasciare i loro conventi. Non so dove sia stato Remigio prima che io lo incontrassi. So che fu sempre un buon frate, almeno dal punto di vista dell'ortodossia. Quanto al resto, ahim\u00e8, la carne \u00e8 debole...\"\n\"Cosa intendete dire?\"\n\"Non sono cose che devi sapere. Ebbene, insomma, poich\u00e9 ne abbiamo parlato, e devi poter distinguere il bene dal male...\" esit\u00f2 ancora, \"ti dir\u00f2 che ho sentito sussurrare qui, all'abbazia, che il cellario non sappia resistere a certe tentazioni... Ma sono mormorazioni. Tu devi imparare a non pensare neppure a queste cose.\" Mi trasse di nuovo a s\u00e9 abbracciandomi stretto e mi indic\u00f2 la statua della Vergine: \"Tu devi iniziarti all'amore senza macchia. Ecco colei in cui la femminilit\u00e0 si \u00e8 sublimata. Per questo di lei puoi dire che \u00e8 bella, come l'amata del Cantico dei Cantici. In essa,\" disse col volto rapito da un gaudio interiore, proprio come l'Abate il giorno prima, quando parlava delle gemme e dell'oro dei suoi vasellami, \"in essa persino la grazia del corpo si fa segno delle bellezze celesti, e per questo lo scultore l'ha rappresentata con tutte le grazie di cui la donna deve essere adornata.\" Mi indic\u00f2 il busto sottile della Vergine, tenuto alto e stretto da un corsetto legato al centro con lacciuoli, con"
        },
        {
            "page_number": 181,
            "markdown": "cui giocavano le piccole mani del Bambino. \"Vedi? Pulchra enim sunt ubera quae paululum supereminent et tument modice, nec fluitantia licenter, sed leniter restricta, repressa sed non depressa... Cosa provi davanti a questa dolcissima visione?\"\n\nIo arrossii violentemente sentendomi agitato come da un fuoco interno. Ubertino dovette avvertirlo, o forse scorse l'ardore delle mie gote, perch\u00e9 subito aggiunse: \"Ma devi imparare a distinguere il fuoco dell'amore soprannaturale dal deliquio dei sensi. E' difficile anche per i santi.\"\n\"Ma come si riconosce l'amore buono?\" chiesi tremando.\n\"Cos'\u00e8 l'amore? Non v'\u00e8 nulla al mondo n\u00e9 uomo n\u00e9 diavolo, n\u00e9 alcuna cosa, che io non consideri cos\u00ec sospetto come l'amore, ch\u00e9 questo penetra l'anima pi\u00f9 di qualunque altra cosa. Non esiste nulla che tanto occupi e leghi il cuore come l'amore. Perci\u00f2, a meno di non avere quelle armi che la governano, l'anima precipita per l'amore in una immensa rovina. E io credo che senza le seduzioni di Margherita, Dolcino non si sarebbe dannato, n\u00e9 senza la vita proterva e promiscua della Parete Calva, tanti avrebbero sentito il fascino della sua ribellione. Bada, queste cose io non te le dico solo dell'amore cattivo, che naturalmente deve essere sfuggito da tutti come cosa diabolica, io dico questo e con grande paura anche dell'amore buono che corre tra Dio e l'uomo, tra prossimo e prossimo. Sovente avviene che due o tre, uomini o donne, si amino assai cordialmente e nutrano a vicenda singolare affezione, e desiderino vivere sempre vicini, e quando l'una parte desidera, l'altra vuole. E ti confesso che un sentimento del genere io lo provai per donne virtuose come Angela e Chiara. Ebbene, anche ci\u00f2 \u00e8 assai riprovevole, per quanto si faccia spiritualmente e per Dio... Perch\u00e9 anche l'amore sentito dall'anima,se non \u00e8 armato ma viene preso con calore, viene poi a cadere, oppure opera disordinatamente. Oh, l'amore ha diverse propriet\u00e0, dapprima l'anima per lui si intenerisce, poi cade inferma... Ma poi avverte il calore vero dell'amore divino e grida, e si lamenta, si fa pietra messa nella fornace per disfarsi in calce, e crepita lambita dalla fiamma...\"\n\"E questo \u00e8 amore buono?\"\nUbertino mi accarezz\u00f2 il capo, e come lo guardai vidi che aveva gli occhi inteneriti di lacrime: \"S\u00ec, questo \u00e8 infine amore buono.\" Stacc\u00f2 la sua mano dalle mie spalle: \"Ma come \u00e8 difficile,\" aggiunse, \"come \u00e8 difficile distinguerlo dall'altro. E talora quando la tua anima \u00e8 tentata dai demoni ti senti come l'uomo impiccato per la gola che, legate le mani sul dorso e bendati gli occhi, rimane appeso alla forca e pure vive, senza nessun ausilio, senza nessun sostegno, senza nessun rimedio, a girare nel vuoto...\"\n\nIl suo volto non era pi\u00f9 soltanto bagnato dal pianto, ma da un velo di sudore. \"Vai via ora,\" mi disse in fretta, \"ti ho detto quello che volevi sapere. Di qui il coro degli angeli, di l\u00e0 la gola dell'inferno. Vai, e sia lodato il Signore.\" Si prostern\u00f2 di nuovo davanti alla Vergine e lo udii singhiozzare piano. Pregava.\n\nNon uscii dalla chiesa. Il colloquio con Ubertino mi aveva indotto nell'animo, e nelle viscere, uno strano fuoco e una indicibile irrequietezza. Forse per questo mi trovai incline alla disobbedienza e decisi di tornare da solo in biblioteca. Non sapevo neppure io cosa cercassi. Volevo esplorare da solo un luogo ignoto, mi affascinava"
        },
        {
            "page_number": 182,
            "markdown": "l'idea di potermici orientare senza l'aiuto del mio maestro. Ci salii come Dolcino era salito sul monte Rubello.\n\nAvevo con me il lume (perch\u00e9 lo avevo portato? forse nutrivo gi\u00e0 questo disegno segreto?) e penetrai nell'ossario quasi a occhi chiusi. In breve fui nello scriptorium.\n\nEra una sera fatale, credo, perch\u00e9 mentre curiosavo tra i tavoli, ne scorsi uno sul quale stava aperto un manoscritto che un monaco copiava in quei giorni. Il titolo subito mi attrasse: Historia fratris Dulcini Heresiarche. Credo fosse il tavolo di Pietro da Sant'Albano, di cui mi avevano detto che stava scrivendo una monumentale storia dell'eresia (dopo quel che avvenne all'abbazia naturalmente non la scrisse pi\u00f9 - ma non anticipiamo gli eventi). Non era quindi anormale che qui stesse quel testo, e altri ve n'erano di argomento affine, sui patarini e sui flagellanti. Ma assunsi come un segno soprannaturale, non so ancora se celeste o diabolico, quella circostanza, e mi piegai a leggere avidamente lo scritto. Non era molto lungo, e nella prima parte diceva, con molti pi\u00f9 particolari che ho dimenticato, quanto mi aveva detto Ubertino. Vi si parlava anche dei molti delitti commessi dai dolciniani durante la guerra e l'assedio. E della battaglia finale, che fu cruentissima. Ma vi trovai anche quanto Ubertino non mi aveva raccontato, e detto da chi evidentemente aveva visto tutto e ne aveva l'immaginazione ancora accesa.\n\nAppresi dunque come nel marzo del 1307, il sabato santo, Dolcino, Margherita e Longino, infine presi, furono condotti nella citt\u00e0 di Biella e consegnati al vescovo, che attendeva la decisione del papa. Il papa, come apprese la notizia la trasmise al re di Francia Filippo, scrivendo: \"Ci sono giunte notizie graditissime, feconde di gioia ed esultanza, perch\u00e9 quel demone pestifero, figlio di Belial e orrendissimo eresiarca Dolcino, dopo lunghi pericoli, fatiche, stragi e frequenti interventi. finalmente coi suoi seguaci \u00e8 prigioniero nelle nostre carceri, per opera del nostro venerabile fratello Raniero, vescovo di Vercelli, catturato nel giorno della santa cena del Signore, e la numerosa gente che era con lui, infettata dal contagio, fu uccisa quel giorno stesso.\" Il papa fu spietato nei confronti dei prigionieri e comand\u00f2 al vescovo di metterli a morte. Allora, nel luglio dello stesso anno, il primo giorno del mese, gli eretici furono consegnati al braccio secolare. Mentre le campane della citt\u00e0 suonavano a stormo, furono messi su di un carro, circondati dai carnefici, seguiti dalla milizia, che percorse tutta la citt\u00e0, mentre a ogni cantone con tenaglie infuocate si laceravano le carni dei rei. Margherita fu bruciata per prima, davanti a Dolcino, il quale non mosse muscolo del volto, cos\u00ec come non aveva emesso un lamento quando le tenaglie gli mordevano le membra. Poi il carro continu\u00f2 la sua strada, mentre i carnefici infilavano i loro ferri in vasi pieni di faci ardenti. Dolcino sub\u00ec altri tormenti, e rest\u00f2 sempre muto, salvo quando gli amputarono il naso, perch\u00e9 si strinse un poco nelle spalle, e quando gli strapparono il membro virile, ch\u00e9 a quel punto egli lanci\u00f2 un lungo sospiro, come un mugol\u00eco. Le ultime cose che disse suonarono a impenitenza, e avvert\u00ec che sarebbe risuscitato il terzo giorno. Poi fu bruciato e le sue ceneri furono disperse al vento. Chiusi il manoscritto con le mani che tremavano. Dolcino aveva commesso molti delitti, mi era stato detto, ma era stato orrendamente bruciato. E si era comportato sul rogo... come? con la fermezza dei martiri o con la protervia dei"
        },
        {
            "page_number": 183,
            "markdown": "dannati? Mentre salivo vacillando le scale che portavano alla biblioteca, capii perch\u00e9 ero tanto turbato. Mi sovvenne all'improvviso una scena che avevo visto non molti mesi prima, poco dopo il mio arrivo in Toscana. Mi chiedevo anzi come mai l'avessi quasi dimenticata sino ad allora, come se l'anima mia malata avesse voluto cancellare un ricordo che le gravava sopra come un incubo. Ovvero, non me ne ero dimenticato, perch\u00e9 ogni volta che sentivo parlare di fraticelli rivedevo immagini di quella vicenda, ma subito le ricacciavo nelle latebre del mio spirito, come se fosse stato un peccato essere stato testimone di quell'orrore.\n\nAvevo sentito parlare per la prima volta di fraticelli nei giorni in cui, a Firenze, ne avevo visto ardere uno sul rogo. Era stato poco prima che incontrassi a Pisa frate Guglielmo. Egli stava ritardando il suo arrivo in quella citt\u00e0 e mio padre mi aveva dato licenza di visitare Firenze di cui avevamo sentito lodare le bellissime chiese. Mi ero aggirato per la Toscana, per apprendere meglio il volgare italiano, e avevo infine soggiornato una settimana a Firenze, perch\u00e9 molto avevo udito parlare di quella citt\u00e0 e desideravo conoscerla.\n\nFu cos\u00ec che appena vi arrivai sentii parlare di un gran caso che stava agitando tutta la citt\u00e0. Un fraticello eretico, imputato di delitti contro la religione, e tratto davanti al vescovo e altri ecclesiastici, era in quei giorni sottoposto a severa inquisizione. E seguendo coloro che me ne parlavano, mi portai al luogo dove avveniva l'evento, mentre udivo la gente dire che questo fraticello, a nome Michele, era in verit\u00e0 uomo molto pio, che aveva predicato penitenza e povert\u00e0, ripetendo le parole del santo Francesco, ed era stato trascinato davanti ai giudici per la malizia di certe donne che, fingendo di confessarsi da lui, gli avevano poi attribuito proposizioni eretiche; e anzi era stato preso dagli uomini del vescovo proprio in casa di quelle donne, fatto questo che mi stupiva, perch\u00e9 un uomo di chiesa non dovrebbe recarsi ad amministrare i sacramenti in luoghi cos\u00ec poco adatti, ma questa pareva essere la debolezza dei fraticelli, il non tener in debita considerazione le convenienze, e forse c'era qualcosa di vero nella voce pubblica che li voleva, oltre che eretici, di dubitevoli costumi (cos\u00ec come sempre si diceva dei catari che fossero bulgari e sodomiti).\n\nArrivai alla chiesa di San Salvatore dove si teneva il processo, ma non potei entrare, per la gran folla che vi era davanti. Per\u00f2 alcuni stavano issati e attaccati alla inferriata delle finestre e vedevano e udivano quanto vi avveniva, e ne riferivano agli altri di sotto. Stavano allora rileggendo a frate Michele la confessione che aveva fatta il giorno prima, in cui diceva che Cristo e gli apostoli suoi \"non ebbero niuna cosa n\u00e9 in speziale n\u00e9 in comune per ragione di propriet\u00e0\", ma Michele protestava che il notaio vi aveva aggiunto ora \"molte false consequenzie\" e gridava (e questo lo udii da fuori) \"n'avete a render ragione al d\u00ec del giudizio!\". Ma gli inquisitori lessero la confessione cos\u00ec come l'avevano redatta e alla fine gli chiesero se voleva umilmente attenersi alle opinioni della chiesa e di tutto il popolo della citt\u00e0. E sentii Michele che gridava a voce alta che egli voleva attenersi a ci\u00f2 che credeva, e cio\u00e8 che \"voleva tenere Cristo povero crocifisso e papa Giovanni XXII eretico, poich\u00e9 diceva il contrario\". Ne segu\u00ec una gran discussione, in cui gli inquisitori, tra cui molti francescani, gli volevano far intendere che le scritture non avevano detto quel che"
        },
        {
            "page_number": 184,
            "markdown": "diceva lui, e lui li accusava di negare la loro stessa regola dell'ordine, e quelli gli davano addosso chiedendogli se mai lui credesse di intendere le scritture meglio di loro che ne erano maestri. E fra Michele, molto pertinace davvero, li contestava, s\u00ec che quelli prendevano ad assalirlo con provocazioni come \"e allora vogliamo che tu tenga Cristo come fosse proprietario e papa Giovanni come cattolico e santo\". E Michele, non deflettendo: \"No, eretico.\" E quelli dicevano che non avevano mai visto alcuno cos\u00ec duro nella propria nequizia. Ma tra la folla fuori del palazzo ne udii molti che dicevano che egli era come Cristo tra i farisei, e mi avvidi che tra il popolo molti credevano nella santit\u00e0 di frate Michele.\n\nInfine gli uomini del vescovo lo riportarono in prigione in ceppi. E la sera mi dissero che molti dei frati amici del vescovo erano andati a insultarlo e a chiedergli di ritrattare, ma egli rispondeva come uno che fosse sicuro della propria verit\u00e0. E ripeteva a ciascuno che Cristo era povero e che cos\u00ec avevano detto anche santo Francesco e santo Domenico, e che se a professare questa retta opinione avesse dovuto essere condannato al supplizio, tanto meglio, perch\u00e9 in breve tempo avrebbe potuto vedere ci\u00f2 che dicono le scritture, e i ventiquattro vegliardi dell'Apocalisse, e Ges\u00f9 Cristo, e san Francesco, e i gloriosi martiri. E mi dissero che disse: \"Se leggiamo con tanto fervore la dottrina di certi santi abati con quanto maggior fervore e gioia dobbiamo desiderare di stare in mezzo a loro.\" E a parole del genere gli inquisitori uscivano dal carcere col viso scuro gridando sdegnati (e io li udii): \"Ha il diavolo addosso!\"\n\nIl giorno dopo sapemmo che la condanna era stata pronunziata, e andato in vescovado potei vedere la pergamena, e parte ne copiai sulla mia tavoletta.\n\nCominciava \"In nomine Domini amen. Hec est quedam condemnatio corporalis et sententia condemnationis corporalis lata, data et in hiis scriptis sententialiter pronumptiata et promulgata...\" eccetera, e proseguiva con una severa descrizione dei peccati e delle colpe del detto Michele, che qui in parte riporto perch\u00e9 il lettore giudichi secondo prudenza:\n\u00abJohannein vocatum fratrem Micchaelem Iacobi, de comitatu Sancti Frediani, hominem male condictionis, et pessime conversationis, vite et fame, hereticum et heretica labe pollutum et contra fidem cactolicam credentem et affirmantem... Deum pre oculis non habendo sed potius humani generis inimicum, scienter, studiose, appensate, nequiter et animo et intentione exercendi hereticam pravitatem stetit et conversatus fuit cum Fraticellis, vocatis Fraticellis della povera vita hereticis et scismaticis et corum pravam sectam et heresim secutus fuit et sequitur contra fidem cactolicam... et accessit ad dictam civitatem Florentie et in locis publicis dicte civitatis in dicta inquisitione contentis, credidit, tenuit et pertinaciter affirmavit ore et corde... quod Christus redentor noster non habuit rem aliquam in proprio vel comuni sed habuit a quibuscumque rebus quas sacra scriptura eum habuisse testatur, tantum simplicem facti usum.\u00bb\n\nMa non erano solo questi i delitti di cui era accusato, e tra gli altri uno mi parve turpissimo, anche se non so (cos\u00ec come and\u00f2 il processo) se egli avesse davvero affermato tanto, ma si diceva insomma che il detto minorita aveva sostenuto che santo Tommaso d'Aquino non era n\u00e9 santo n\u00e9 godeva della eterna salvezza, bens\u00ec"
        },
        {
            "page_number": 185,
            "markdown": "era dannato e in stato di perdizione! E la sentenza concludeva comminando la pena, poich\u00e9 l'accusato non aveva voluto emendarsi:\n\u00abCostat nobis etiam ex predictis et ex dicta sententia lata per dictum dominum episcopum florentinum, dictum Johannem fore hereticum, nolle se tantis herroribus et heresi corrigere et emendare, et se ad rectam viam fidei dirigere, habentes dictum Johannem pro irreducibili, pertinace et hostinato in dictis suis perversis herroribus, ne ipse Johannes de dictis suis sceleribus et herroribus perversis valeat gloriari, et ut eius pena aliis transeat in exemplum; idcirco, dictum Johannem vocatum fratrem Micchaelem hereticum et scismaticum quod ducatur ad locum iustitie consuetum, et ibidem igne et flammis igneis accensis concremetur et comburatur, ita quod penitus moriatur et anima a corpore separetur.\u00bb\n\nE poi che la sentenza fu resa pubblica, vennero ancora uomini di chiesa alla prigione e avvertirono Michele di ci\u00f2 che sarebbe accaduto, e li udii anzi dire: \"Fra Michele, sono state gi\u00e0 fatte le mitre coi mantellini, e dipintivi sopra fraticelli accompagnati da diavoli.\" Per spaventarlo e costringerlo infine a ritrattare. Ma frate Michele si mise in ginocchio e disse: \"Io penso che intorno al rogo vi sar\u00e0 il nostro padre Francesco e dico di pi\u00f9, credo che vi saranno Ges\u00f9 e gli apostoli, e i gloriosi martiri Bartolomeo e Antonio.\" Che era un modo di rifiutare per l'ultima volta le offerte degli inquisitori.\n\nLa mattina dopo fui anch'io sul ponte del vescovado dove si eran radunati gli inquisitori, davanti ai quali fu tratto sempre in ceppi frate Michele. Uno dei fedeli si inginocchi\u00f2 davanti a lui per ricevere la benedizione, e fu preso dagli uomini d'arme e condotto subito in prigione. Dopo, gli inquisitori rilessero la sentenza al condannato e domandarono ancora se voleva pentirsi. A ogni punto in cui la sentenza diceva che egli era un eretico, Michele rispondeva \"eretico non sono, peccatore, s\u00ec, ma cattolico\" e quando il testo nominava \"il venerabilissimo e santissimo papa Giovanni XXII\" Michele rispondeva \"no, ma eretico\". Allora il vescovo comand\u00f2 che Michele venisse a inginocchiarsi davanti a lui, e Michele disse che non si inginocchiava davanti agli eretici. Lo fecero inginocchiare per forza ed egli mormor\u00f2: \"Ne sono scusato davanti a Dio.\" E siccome era stato portato l\u00ec davanti con tutti i suoi paramenti sacerdotali, inizi\u00f2 un rito in cui brano a brano i paramenti gli venivano levati sino a che rimase in quella vesticciola che a Firenze chiamano cioppa. E come vuole l'uso per il prete che si sconsacra, con un ferro tagliente gli rasero i polpastrelli delle dita e gli rasero i capelli. Poi fu affidato al capitano e ai suoi uomini, che lo trattarono molto duramente e lo misero in ceppi riportandolo in carcere, mentre lui diceva alla folla: \"per Dominum moriemur\". Doveva essere bruciato, cos\u00ec appresi, solo il giorno dopo. E in quel giorno andarono anche a chiedergli se voleva confessarsi e comunicarsi. E rifiut\u00f2 di commettere peccato accettando i sacramenti di chi era in peccato. E in questo, credo, fece male, e si dimostr\u00f2 corrotto dall'eresia dei patarini.\n\nE infine venne il mattino del supplizio, e venne a prenderlo un gonfaloniere che mi parve persona amica, perch\u00e9 gli chiese che razza d'uomo fosse, e perch\u00e9 si ostinava quando bastava affermare quello che tutto il popolo affermava e accettar l'opinione di santa madre chiesa. Ma Michele, durissimo: \"Io credo in Cristo povero"
        },
        {
            "page_number": 186,
            "markdown": "crocefisso.\" E il gonfaloniere se ne and\u00f2 allargando le braccia. Arrivarono allora il capitano e i suoi uomini e portarono Michele nel cortile dove c'era il vicario del vescovo che gli rilesse e la confessione e la condanna, Michele intervenne ancora a contestare opinioni false che gli erano attribuite: ed erano invero cose di tanta sottigliezza che io non le ricordo e allora non le compresi bene. Ma su quelle si decideva della morte di Michele, certo, e della persecuzione dei fraticelli. Tanto che io non capivo perch\u00e9 gli uomini della chiesa e del braccio secolare si accanissero cos\u00ec contro persone che volevano vivere in povert\u00e0 e ritenevano che Cristo non avesse avuto beni terreni. Perch\u00e9, mi dicevo, se mai, dovrebbero temere uomini che vogliano vivere in ricchezza e sottrarre danaro agli altri, e portare la chiesa nel peccato e introdurvi pratiche di simonia. E parlai di questo a uno che mi stava vicino, perch\u00e9 non resistevo a tacere. E quello sorrise beffardo e mi disse che un frate che pratica la povert\u00e0 diventa cattivo esempio per il popolo, che poi non si avvezza pi\u00f9 ai frati che non la praticano. E che, aggiunse, quella predicazione di povert\u00e0 metteva cattive idee in testa al popolo, che della sua povert\u00e0 avrebbe tratto ragione di orgoglio, e l'orgoglio pu\u00f2 portare a molti atti orgogliosi. E infine che avrei dovuto sapere che, non era chiaro neppure a lui per qual sillogismo, a predicar la povert\u00e0 per i frati si stava dalla parte dell'imperatore e questo al papa non piaceva. Tutte ottime ragioni, mi parvero, anche se dette da un uomo di poca dottrina. Salvo che a quel punto non capivo perch\u00e9 fra' Michele volesse morire cos\u00ec orrendamente per compiacere l'imperatore, o dirimere una questione tra ordini religiosi. E infatti qualcuno tra i presenti diceva: \"Non \u00e8 un santo, \u00e8 stato inviato da Ludovico per seminar discordia tra i cittadini, e i fraticelli sono toscani ma dietro a essi stanno i messi dell'impero.\" E altri: \"Ma \u00e8 un pazzo, \u00e8 invasato dal demonio, gonfio di orgoglio e gode del martirio per dannata superbia, a questi frati fan leggere troppe vite dei santi, meglio sarebbe prendessero moglie!\" E altri ancora: \"No, avremmo bisogno che tutti i cristiani fossero cos\u00ec, pronti a testimoniare la loro fede come al tempo dei pagani.\" E nell'ascoltare quelle voci, mentre pi\u00f9 non sapevo cosa pensare, mi accadde di poter rivedere in faccia il condannato, che a tratti la folla davanti a me mi nascondeva. E vidi il viso di chi guarda qualcosa che non \u00e8 di questa terra, come talora lo vidi sulle statue dei santi rapiti in visione. E compresi che, pazzo o veggente che fosse, egli lucidamente voleva morire perch\u00e9 credeva che morendo avrebbe sconfitto il suo nemico, qualsiasi esso fosse. E compresi che il suo esempio ne avrebbe portati a morte altri. E solo rimasi sbigottito da tanta fermezza perch\u00e9 ancora oggi non so se in costoro prevalga un amore orgoglioso per la verit\u00e0 in cui credono, che li porta alla morte, o un orgoglioso desiderio di morte, che li porta a testimoniare la loro verit\u00e0, qualsiasi essa sia. E ne sono travolto di ammirazione e timore.\n\nMa torniamo al supplizio, ch\u00e9 ormai stavano tutti avviandosi al luogo della messa a morte.\n\nIl capitano e i suoi lo trassero fuori della porta, con la sua gonnelluccia addosso, e parte dei bottoni sfibbiati, e andava con passo largo e il capo chino, recitando il suo ufficio, che pareva uno dei martiri. E c'era tanta folla da non credersi e molti gridavano: \"Non morire!\" e lui rispondeva: \"Voglio morire per Cristo\", \"Ma tu non muori per Cristo,\" gli dicevano, e lui: \"Ma per la verit\u00e0.\" Arrivati a un luogo"
        },
        {
            "page_number": 187,
            "markdown": "detto il canto del Proconsolo uno gli grid\u00f2 di pregare Iddio per loro tutti, ed egli benedisse la folla. E ai Fondamenti di santa Liperata uno gli disse: \"Sciocco che sei, credi nel papa!\" e lui rispose: \"Ne avete fatto un dio di questo vostro papa\" e aggiunse: \"Questi vostri paperi v'hanno ben conci\" (che era un gioco di parole, o arguzia, che faceva diventare i papi come animali, nel dialetto toscano, come mi spiegarono): e tutti si stupirono che andasse alla morte facendo scherzi.\n\nA San Giovanni gli gridarono: \"Campa la vita!\" e lui rispose: \"Scampate dai peccati!\"; al Mercato Vecchio gli gridarono: \"Campa, campa!\" e lui rispose: \"Scampate dall'inferno\"; al Mercato Nuovo gli urlarono: \"Pentiti, pentiti,\" e lui rispose: \"Pentitevi delle usure.\" E giunto a Santa Croce vide i frati del suo ordine che erano sulla scalinata e li rimprover\u00f2 perch\u00e9 non seguivano la regola di san Francesco. E di quelli alcuni si stringevano nelle spalle ma altri si coprivano per vergogna il viso col cappuccio.\n\nE andando verso la porta della Giustizia molti gli dicevano: \"Nega, nega, non voler morire;\" e lui: \"Cristo mor\u00ec per noi.\" E loro: \"Ma tu non sei Cristo, non devi morire per noi!\" e lui: \"Ma io voglio morire per lui.\" Al prato della Giustizia uno gli disse se non poteva fare come un certo frate suo superiore che aveva negato, ma Michele rispose che non aveva negato, e vidi molti tra la folla assentire e incitare Michele a essere forte: cos\u00ec io e molti altri capimmo che quelli erano dei suoi, e ci scostammo.\n\nSi fu infine fuori della porta e davanti a noi apparve la pira, o capannuccio, come l\u00e0 la chiamavano, perch\u00e9 il legno vi era disposto in forma di capanna, e l\u00ec si fece un cerchio di cavalieri armati perch\u00e9 la gente non si avvicinasse troppo. E quivi legarono frate Michele alla colonna. E udii ancora uno gridargli: \"Ma cosa \u00e8 questo, per cui vuoi morire?\" ed egli rispose: \"Questa \u00e8 una verit\u00e0 che mi abita dentro, della quale non si pu\u00f2 dar testimonianza se non di morte.\" Appiccarono il fuoco. E frate Michele, che gi\u00e0 aveva intonato il Credo, inton\u00f2 dopo il Te Deum. Ne cant\u00f2 forse otto versi, poi si pieg\u00f2 come dovesse starnutire, e cadde per terra, perch\u00e9 si erano arsi i legami. Ed era gi\u00e0 morto, perch\u00e9 prima che il corpo bruci del tutto gi\u00e0 si muore per il gran calore che fa scoppiare il cuore e il fumo che invade il petto.\n\nPoi il capanno bruci\u00f2 completamente come una torcia e ci fu un gran bagliore, e non fosse stato per il povero corpo carbonizzato di Michele che ancora si intravvedeva tra i legni incandescenti, avrei detto di essere davanti al roveto ardente. E fui cos\u00ec vicino ad avere una visione che (ricordai mentre salivo le scale della biblioteca) mi erano salite spontanee alle labbra alcune parole sul rapimento estatico che avevo letto nei libri di santa Ildegarda: \"La fiamma consiste di una splendida chiarezza, di un insito vigore e di un igneo ardore, ma la splendida chiarezza la possiede perch\u00e9 riluca e l'igneo ardore affinch\u00e9 bruci.\"\n\nMi ricordai di alcune frasi di Ubertino sull'amore. L'immagine di Michele sul rogo si confuse con quella di Dolcino, e quella di Dolcino con quella di Margherita la bella. Sentii di nuovo quella irrequietezza che mi aveva preso in chiesa.\n\nTentai di non pensarci e procedetti decisamente verso il labirinto."
        },
        {
            "page_number": 188,
            "markdown": "Vi penetravo da solo per la prima volta, le ombre lunghe proiettate dalla lucerna sul pavimento mi terrorizzavano quanto le visioni delle notti precedenti. Temevo a ogni istante di trovarmi davanti a un altro specchio, perch\u00e9 tale \u00e8 la magia degli specchi, che anche se sai che sono specchi essi non cessano di inquietarti.\n\nNon cercavo d'altra parte di orientarmi, n\u00e9 di evitare la stanza dai profumi che inducono a visioni. Procedevo come in preda a febbre n\u00e9 sapevo dove volessi andare. Di fatto non mi mossi molto dal punto di partenza, perch\u00e9 poco dopo mi ritrovai nella stanza eptagonale da cui ero entrato. Qui su di un tavolo erano disposti alcuni libri che non mi pareva di aver visto la sera prima. Indovinai che erano opere che Malachia aveva ritirato dallo scriptorium e che non aveva ancora ricollocato nei punti a loro destinati. Non capivo se ero molto distante dalla sala dei profumi, perch\u00e9 mi sentivo come stordito e poteva essere per qualche effluvio che arrivava sino in quel luogo, oppure per le cose su cui avevo fantasticato sino ad allora. Aprii un volume riccamente miniato che, per lo stile, mi sembrava provenire dai monasteri dell'ultima Thule.\n\nFui colpito, in una pagina in cui iniziava il santo evangelo dell'apostolo Marco, dalla immagine di un leone. Era certamente un leone, anche se non ne avevo mai visti in carne e ossa, e il miniatore ne aveva riprodotto con fedelt\u00e0 le fattezze, forse ispirandosi alla vista dei leoni di Hibernia, terra di creature mostruose, e mi convinsi che questo animale, come d'altra parte dice il Fisiologo, concentra in s\u00e9 tutti i caratteri delle cose pi\u00f9 orrende e maestose a un tempo. Cos\u00ec quella immagine mi evocava insieme l'immagine del nemico e quella di Cristo Nostro Signore, n\u00e9 sapevo in quale chiave simbolica dovessi leggerla, e tremavo tutto, e per il timore, e per il vento che penetrava dalle fessure delle pareti.\n\nIl leone che vidi aveva una bocca irta di denti, e una testa finemente loricata come quella dei serpenti, il corpo immane che si reggeva su quattro zampe dalle unghie puntute e feroci, assomigliava nel suo vello a uno di quei tappeti che pi\u00f9 tardi vidi portare dall'oriente, a scaglie rosse e smaragdine, su cui disegnavano, gialle come la peste, orribili e robuste trabeazioni d'ossa. Gialla era pure la coda, che si attorceva dalle terga su su sino al capo, terminando con un'ultima voluta in ciuffi bianchi e neri.\n\nGi\u00e0 molto mi ero impressionato per il leone (e pi\u00f9 di una volta mi ero girato all'indietro come se mi attendessi di veder apparire un animale di quelle fattezze all'improvviso), quando decisi di guardare altri fogli e l'occhio mi cadde, all'inizio dell'evangelo di Matteo, sull'immagine di un uomo. Non so perch\u00e9, esso mi spavent\u00f2 pi\u00f9 del leone: il volto era d'uomo, ma questo uomo era catafratto in una sorta di pianeta rigida che lo copriva sino ai piedi, e questa pianeta o corazza era incrostata di pietre dure rosse e gialle. Quella testa, che fuoriusciva enigmatica da un castello di rubini e topazi, mi apparve (quanto il terrore mi fece blasfemo!) come l'assassino misterioso di cui seguivamo le impalpabili tracce. E poi capii perch\u00e9 collegavo cos\u00ec strettamente la belva e il catafratto al labirinto: perch\u00e9 entrambi, come tutte le figure di quel libro, emergevano da un tessuto figurato di labirinti interallacciati, dove linee d'onice e smeraldo, fili di crisopazio, nastri di berillo sembravano tutti alludere al gomitolo di sale e corridoi in cui mi trovavo. Il mio occhio si perdeva, sulla pagina,"
        },
        {
            "page_number": 189,
            "markdown": "per sentieri splendenti, come i miei piedi si stavano perdendo nella teoria inquietante delle sale della biblioteca, e il veder rappresentato su quelle pergamene il mio errare mi riemp\u00ec di inquietudine e mi convinse che ciascuno di quei libri raccontava per misteriosi cachinni la mia storia di quel momento. \"De te fabula narratur,\" mi dissi, e mi domandai se quelle pagine non contenessero gi\u00e0 la storia degli istanti futuri che mi attendevano.\n\nAprii un altro libro, e questo mi parve di scuola ispanica. I colori erano violenti, i rossi parevano sangue o fuoco. Era il libro della rivelazione dell'apostolo, e caddi ancora una volta, come la sera prima, sulla pagina della mulier amicta sole. Ma non era lo stesso libro, la miniatura era diversa, qui l'artista aveva insistito pi\u00f9 a lungo sulle fattezze della donna. Ne paragonai il volto, il seno, i fianchi flessuosi alla statua della Vergine che avevo visto con Ubertino. Il segno era diverso, ma anche questa mulier mi apparve bellissima. Pensai che non dovevo insistere su questi pensieri, e voltai alcune pagine. Trovai un'altra donna, ma questa volta era la meretrice di Babilonia. Non mi colpirono tanto le sue fattezze ma il pensiero che anch'essa era una donna come l'altra, eppure questa era vascello di ogni vizio, quella ricettacolo di ogni virt\u00f9. Ma le fattezze erano muliebri in entrambi i casi, e a un certo punto non fui pi\u00f9 capace di capire cosa le distinguesse. Di nuovo provai una agitazione interna, l'immagine della Vergine della chiesa si sovrappose a quella della bella Margherita. \"Sono dannato!\" mi dissi. O: \"Sono pazzo.\" E decisi che non potevo pi\u00f9 restare nella biblioteca.\n\nPer fortuna ero vicino alla scala. Mi precipitai gi\u00f9 a rischio di inciampare e spegnere il lume. Mi ritrovai sotto le ampie volte dello scriptorium, ma neanche a quel punto mi trattenni e mi lanciai gi\u00f9 per la scala che menava al refettorio.\n\nQuivi ristetti, ansimante. Dalle vetrate penetrava la luce della luna, in quella notte luminosissima, e quasi non avevo pi\u00f9 bisogno del lume, indispensabile invece per celle e cunicoli della biblioteca. Tuttavia lo mantenni acceso, quasi a cercar conforto. Ma ancora ansimavo, e pensai che avrei dovuto bere dell'acqua, per calmare la tensione. Poich\u00e9 la cucina era vicina, attraversai il refettorio e aprii lentamente una delle porte che dava nella seconda met\u00e0 del piano terra dell'Edificio.\n\nE a questo punto il mio terrore, anzich\u00e9 diminuire, aument\u00f2. Perch\u00e9 mi avvidi subito che qualcuno stava nella cucina, presso al forno del pane: o almeno mi avvidi che in quell'angolo brillava un lume, e pieno di spavento spensi il mio. Spaventato com'ero, incutei spavento, e infatti l'altro (o gli altri) spensero rapidamente il loro. Ma invano, perch\u00e9 la luce della notte illuminava abbastanza la cucina per disegnare davanti a me, sul pavimento, una o pi\u00f9 ombre confuse.\n\nIo, raggelato, non ardivo pi\u00f9 retrocedere, n\u00e9 avanzare. Udii un ciangottio e mi parve di udire, sommessa, una voce di donna. Poi dal gruppo informe che si disegnava oscuramente presso al forno, un'ombra scura e tozza si distacc\u00f2, e fugg\u00ec verso la porta esterna, che evidentemente era socchiusa, richiudendola dietro di s\u00e9.\n\nRimasi io, sul limine tra refettorio e cucina, e un qualcosa di impreciso presso al forno. Qualcosa di impreciso e - come dire? - mugolante. Proveniva infatti dall'ombra un gemito, quasi un pianto sommesso, un singhiozzo ritmico, di paura."
        },
        {
            "page_number": 190,
            "markdown": "Nulla infonde pi\u00f9 coraggio al pauroso della paura altrui: ma non mi mossi verso l'ombra spinto da coraggio. Piuttosto, direi, spinto da una ebbrezza non dissimile da quella che mi aveva colto quando avevo avuto le visioni. C'era nella cucina qualcosa di affine ai suffumigi che mi avevano sorpreso nella biblioteca, il giorno prima. O forse non si trattava delle stesse sostanze, ma ai miei sensi sovraeccitati esse fecero lo stesso effetto. Avvertivo un afrore di traganta, allume e tartaro, che i cuochi usavano per aromatizzare il vino. O forse, come appresi dopo, si stava in quei giorni preparando la birra (che in quella plaga a nord della penisola era tenuta in un certo pregio) e la si produceva secondo la moda del mio paese, con erica, mirto di palude e rosmarino di stagno selvatico. Aromi tutti che, pi\u00f9 che le mie nari, inebriarono la mia mente.\n\nE mentre il mio istinto razionale era di gridare \"vade retro!\" e allontanarmi dalla cosa gemente che certamente era un succubo evocatomi dal maligno, qualcosa nella mia vis appetitiva mi spinse in avanti, come volessi esser partecipe di un portento.\n\nCos\u00ec mi feci dappresso all'ombra, sino a che, alla luce della notte, che cadeva dai finestroni, mi avvidi che era una donna, tremante, che serrava al petto con una mano un involto, e che si ritraeva piangendo verso la bocca del forno.\n\nDio, la Beata Vergine e tutti i santi del Paradiso mi assistano ora nel dire cosa mi accadde. Il pudore, la dignit\u00e0 del mio stato (ormai vecchio monaco in questo bel monastero di Melk, luogo di pace e serena meditazione) mi consiglierebbero piissime cautele. Dovrei dire semplicemente che qualcosa di male avvenne ma che non \u00e8 onesto ripetere cosa fu, e non turberei n\u00e9 me stesso n\u00e9 il mio lettore.\n\nMa mi sono ripromesso di raccontare, su quei fatti lontani, tutta la verit\u00e0, e la verit\u00e0 \u00e8 indivisa, brilla della sua stessa perspicuit\u00e0, e non consente di essere dimidiata dai nostri interessi e dalla nostra vergogna. Il problema \u00e8 piuttosto di dire cosa avvenne non come ora lo vedo e lo ricordo (anche se ancora ricordo tutto con impietosa vivacit\u00e0, n\u00e9 so se sia il pentimento che ne \u00e8 seguito a fissare in modo cos\u00ec vivido casi e pensieri nella mia memoria, o l'insufficienza di quello stesso pentimento che ancora mi tormenta dando vita nella mia mente addolorata a ogni minima sfumatura della mia vergogna), ma come lo vidi e lo sentii allora. E posso farlo, con fedelt\u00e0 di cronista, perch\u00e9 se chiudo gli occhi posso ripetere tutto quanto non solo feci ma pensai in quegli istanti, come se copiassi una pergamena scritta allora. Devo quindi procedere in tal modo, e san Michele Arcangelo mi protegga: perch\u00e9 a edificazione dei lettori venturi e a flagellazione della mia colpa voglio ora raccontare come un giovane possa incappare nelle trame del demonio, s\u00ec che esse possano essere note ed evidenti, e chi ancora vi incappi possa sconfiggerle.\n\nEra dunque una donna. Che dico, una fanciulla. Avendo avuto sino ad allora (e da allora in poi, siano rese grazie a Dio) poca dimestichezza con gli esseri di quel sesso, non so dire che et\u00e0 potesse aver avuto. So che era giovane, quasi adolescente, forse aveva sedici, o diciotto primavere, o forse venti, e fui colpito dall'impressione di umana realt\u00e0 che promanava da quella figura. Non era una visione, e mi parve in ogni caso valde bona. Forse perch\u00e9 tremava come un uccellino d'inverno, e piangeva, e aveva paura di me."
        },
        {
            "page_number": 191,
            "markdown": "Cos\u00ec, pensando che il dovere di ogni buon cristiano sia di soccorrere il proprio prossimo, mi appressai a essa con gran dolcezza e in buon latino le dissi che non doveva temere perch\u00e9 ero un amico, in ogni caso non un nemico, certamente non il nemico come essa forse formidinava.\n\nForse per la mansuetudine che spirava dal mio sguardo, la creatura si calm\u00f2 e mi si avvicin\u00f2. Avvertii che non capiva il mio latino e d'istinto mi rivolsi a lei nel mio volgare tedesco, e questo la spavent\u00f2 moltissimo, non so se a causa dei suoni aspri, inusitati per le genti di quella plaga, o perch\u00e9 questi suoni le ricordassero qualche altra esperienza con soldati delle mie terre. Allora sorrisi, ritenendo che il linguaggio dei gesti e del viso sia pi\u00f9 universale di quello delle parole, ed essa si quet\u00f2. Mi sorrise anch'essa e mi disse poche parole.\n\nConoscevo pochissimo il suo volgare, e in ogni caso era diverso da quello che avevo in parte appreso a Pisa, tuttavia mi avvidi dal tono che essa mi diceva parole dolci, e mi parve dicesse qualcosa come: \"Tu sei giovane, tu sei bello...\" Accade raramente a un novizio, che abbia passato tutta la sua infanzia in monastero, di udire affermazioni circa la propria bellezza, e anzi si \u00e8 di solito ammoniti che la bellezza corporale \u00e8 fugace e da tenere in conto assai vile: ma le trame del nemico sono infinite e confesso che quell'accenno alla mia venust\u00e0, per quanto mendace, scese dolcissimo alle mie orecchie e mi diede una incontenibile emozione. Tanto pi\u00f9 che la fanciulla, nel dir questo, aveva proteso la mano e coi polpastrelli delle sue dita aveva sfiorato la mia gota, allora del tutto imberbe. Ne provai come una impressione di deliquio, ma in quel momento non riuscivo ad avvertire ombra di peccato nel mio cuore. Tanto pu\u00f2 il demonio quando vuole metterci alla prova e cancellare dall'animo nostro le tracce della grazia.\n\nCosa provai? Cosa vidi? Io solo ricordo che le emozioni del primo istante furono orbate di ogni espressione, perch\u00e9 la mia lingua e la mia mente non erano state educate a nominare sensazioni di quella fatta. Sino a che non mi sovvennero altre parole interiori, udite in altro tempo e in altri luoghi, certamente parlate per altri fini, ma che mirabilmente mi parvero armonizzare con il mio gaudio di quel momento, come se fossero nate consustanzialmente a esprimerlo. Parole che si erano affollate nelle caverne della mia memoria salirono alla superficie (muta) del mio labbro, e dimenticai che esse fossero servite nelle scritture o sulle pagine dei santi a esprimere ben pi\u00f9 fulgide realt\u00e0. Ma v'era poi davvero differenza tra le delizie di cui avevano parlato i santi e quelle che il mio animo esagitato provava in quell'istante? In quell'istante si annull\u00f2 in me il senso vigile della differenza. Che \u00e8 appunto, mi pare, il segno del rapimento negli abissi dell'identit\u00e0.\n\nDi colpo la fanciulla mi apparve cos\u00ec come la vergine nera ma bella di cui dice il Cantico. Essa portava un abituccio liso di stoffa grezza che si apriva in modo abbastanza inverecondo sul petto, e aveva al collo una collana fatta di pietruzze colorate e, credo, vilissime. Ma la testa si ergeva fieramente su un collo bianco come torre d'avorio, i suoi occhi erano chiari come le piscine di Hesebon, il suo naso era una torre del Libano, le chiome del suo capo come porpora. S\u00ec, la sua chioma mi parve come un gregge di capre, i suoi denti come greggi di pecore che risalgono dal bagno, tutte appaiate, s\u00ec che nessuna di esse era prima della compagna. E: \"Come sei"
        },
        {
            "page_number": 192,
            "markdown": "bella, mia amata, come sei bella,\" mi venne da mormorare, \"la tua chioma \u00e8 come un gregge di capre che scende dalle montagne di Galaad, come nastro di porpora sono le tue labbra, spicchio di melograno \u00e8 la tua guancia, il tuo collo \u00e8 come la torre di David cui sono appesi mille scudi.\" E mi chiedevo spaventato e rapito chi fosse costei che si levava davanti a me come l'aurora, bella come la luna, fulgida come il sole, terribilis ut castrorum acies ordinata.\n\nAllora la creatura si appress\u00f2 a me ancora di pi\u00f9, gettando in un angolo l'involto scuro che sino ad allora aveva tenuto stretto contro il suo petto, e lev\u00f2 ancora la mano ad accarezzarmi il volto, e ripet\u00e9 ancora una volta le parole che avevo gi\u00e0 udito. E mentre non sapevo se sfuggirla o accostarmi ancora di pi\u00f9, mentre il mio capo pulsava come se le trombe di Giosu\u00e8 stessero per far crollate le mura di Gerico, e al tempo stesso bramavo e temevo di toccarla, essa ebbe un sorriso di grande gioia, emise un gemito sommesso di capra intenerita, e sciolse i lacci che chiudevano l'abito suo sul petto e si sfil\u00f2 l'abito dal corpo come una tunica, e rimase davanti a me come Eva doveva essere apparsa ad Adamo nel giardino dell'Eden. \"Pulchra sunt ubera quae paululum supereminent et tument modice,\" mormorai ripetendo la frase che avevo udito da Ubertino, perch\u00e9 i suoi seni mi apparvero come due cerbiatti, due gemelli di gazzelle che pascolavano tra i gigli, il suo ombelico fu una coppa rotonda che non manca mai di vino drogato, il suo ventre un mucchio di grano contornato di fiori delle valli.\n\"O sidus clarum puellarum,\" le gridai, \"o porta clausa, fons hortorum, cella custos unguentorum, cella pigmentaria!\" e mi ritrovai senza volere a ridosso del suo corpo avvertendone il calore e il profumo acre di unguenti mai conosciuti. Mi sovvenni: \"Figli, quando viene l'amore folle, nulla pu\u00f2 l'uomo!\" e compresi che, fosse quanto provavo trama del nemico o dono celeste, nulla ormai potevo fare per contrastare l'impulso che mi muoveva e: \"Oh langueo,\" gridai, e: \"Causam languoris video nec caveo!\" anche perch\u00e9 un odore roseo spirava dalle sue labbra ed erano belli i suoi piedi nei sandali, e le gambe erano come colonne e come colonne le pieghe dei suoi fianchi, opera di mano d'artista. O amore, figlia di delizie, un re \u00e8 rimasto preso dalla tua treccia, mormoravo tra me, e fui tra le sue braccia, e cadenmio insieme sul nudo pavimento della cucina e, non so se per mia iniziativa o per arti di lei, mi trovai libero del mio saio di novizio e non avemmo vergogna dei nostri corpi et cuncta erant bona.\n\nEd essa mi baci\u00f2 con i baci della sua bocca, e i suoi amori furono pi\u00f9 deliziosi del vino e all'odore erano deliziosi i suoi profumi, ed era bello il suo collo tra le perle e le sue guance tra i pendenti, come sei bella mia amata, come sei bella, i tuoi occhi sono colombe (dicevo) e fammi vedere la tua faccia, fammi sentire la tua voce, ch\u00e9 la tua voce \u00e8 armoniosa e la tua faccia incantevole, mi hai reso folle di amore sorella mia, mi hai reso folle con una tua occhiata, con un solo monile del tuo collo, favo che gocciola sono le tue labbra, miele e latte sotto la tua lingua, il profumo del tuo respiro \u00e8 come quello dei pomi, i tuoi seni a grappoli, i tuoi seni come grappoli d'uva, il tuo palato un vino squisito che punta dritto al mio amore e fluisce sulle labbra e sui denti... Fontana da giardino, nardo e zafferano, cannella e cinnamomo, mirra e aloe, io mangiavo il mio favo e il mio miele, bevevo il mio vino e il mio latte, chi era, chi"
        },
        {
            "page_number": 193,
            "markdown": "era mai costei che si levava come l'aurora, bella come la luna, fulgida come il sole, terribile come schiere vessillifere?\n\nOh Signore, quando l'anima viene rapita, quivi la sola virt\u00f9 sta nell'amare ci\u00f2 che vedi (non \u00e8 vero?), la somma felicit\u00e0 nell'avere ci\u00f2 che hai, quivi la vita beata si beve alla sua fonte (non \u00e8 stato detto?), quivi si gusta la vera vita che dopo questa mortale ci toccher\u00e0 di vivere accanto agli angeli nell'eternit\u00e0... Questo pensavo e mi pareva che le profezie si avverassero, infine, mentre la fanciulla mi colmava di dolcezze indescrivibili ed era come se il mio corpo fosse tutto un occhio davanti e di dietro e vedessi le cose circostanti di colpo. E capivo che da esso, che \u00e8 l'amore, si producono a un tempo l'unit\u00e0 e la soavit\u00e0 e il bene e il bacio e l'amplesso, come gi\u00e0 avevo udito dire credendo mi si parlasse d'altro. E solo per un istante, mentre la mia gioia stava per toccare lo zenith, mi sovvenne che forse stavo sperimentando, e di notte, la possessione del demone meridiano, condannato infine a mostrarsi nella sua natura stessa di demone all'anima che nell'estasi domandi \"chi sei?\", esso che sa rapire l'anima e illudere il corpo. Ma subito mi convinsi che diaboliche erano certo le mie esitazioni, perch\u00e9 nulla poteva essere pi\u00f9 giusto, pi\u00f9 buono, pi\u00f9 santo di quel che stavo provando e la cui dolcezza cresceva di momento in momento. Come una piccola goccia d'acqua infusa in una quantit\u00e0 di vino tutta si disperde per prendere colore e sapore di vino, come il ferro incandescente e infuocato diventa somigliantissimo al fuoco perdendo la sua forma primitiva, come l'aria quando \u00e8 inondata dalla luce del sole \u00e8 trasformata nel massimo splendore e nella medesima chiarezza, tanto da non sembrare pi\u00f9 illuminata bens\u00ec essere luce essa stessa, cos\u00ec io mi sentivo morire di tenera liquefazione, s\u00ec che mi rimase solo la forza per mormorare le parole del salmo: \"Ecco il mio petto \u00e8 come vino nuovo, senza spiraglio, che rompe otri nuovi\", e subito vidi una fulgidissima luce e in essa una forma color zaffiro che avvampava tutta di un fuoco rutilante e soavissimo, e quella luce splendida si diffuse per l'intero fuoco rutilante, e questo fuoco rutilante per quella forma splendente e quella luce fulgidissima e quel fuoco rutilante per l'intera forma.\n\nMentre, quasi svanito, cadevo sul corpo a cui mi ero unito, capii in un ultimo soffio di vitalit\u00e0 che la fiamma consiste di una splendida chiarezza, di un insito vigore e di un igneo ardore, ma la splendida chiarezza la possiede affinch\u00e9 riluca e l'igneo ardore affinch\u00e9 bruci. Poi capii l'abisso, e gli abissi ulteriori che esso invocava.\n\nOra che, con la mano che trema (e non so se per l'orrore del peccato di cui dico o per la colpevole nostalgia del fatto che rimemoro) scrivo queste linee, mi avvedo di avere usato le stesse parole per descrivere la mia turpissima estasi di quell'istante, che ho usato, non molte pagine innanzi, per descrivere il fuoco che bruciava il corpo martire del fraticello Michele. N\u00e9 \u00e8 un caso che la mia mano, prona esecutrice dell'anima, abbia stilato le stesse espressioni per due esperienze cos\u00ec difformi, perch\u00e9 probabilmente nello stesso modo le vissi allora, quando le avvertii, e poco fa, quando cercavo di farle rivivere entrambe sulla pergamena.\n\nC'\u00e8 una misteriosa saggezza per cui fenomeni tra s\u00e9 disparati possono venir nominati con parole analoghe, la stessa per cui le cose divine possono essere"
        },
        {
            "page_number": 194,
            "markdown": "designate con nomi terreni, e per simboli equivoci Dio pu\u00f2 essere detto leone o leopardo, e la morte ferita, e la gioia fiamma, e la fiamma morte, e la morte abisso, e l'abisso perdizione e la perdizione deliquio e il deliquio passione.\n\nPerch\u00e9 io fanciullo nominavo l'estasi di morte che mi aveva colpito nel martire Michele con le parole con cui la santa aveva nominato l'estasi di vita (divina), ma con le stesse parole non potevo non nominare l'estasi (colpevole e passeggera) di godimento terreno, che dal canto proprio subito dopo mi era apparsa sensazione di morte e annullamento? Io cerco ora di ragionare e sul modo in cui avvertii, a pochi mesi di distanza, due esperienze entrambe esaltanti e dolorose, e sul modo in cui quella notte all'abbazia rimemorai l'una e sensibilmente avvertii l'altra, a poche ore di distanza, e ancora il modo in cui nel contempo le ho rivissute ora, stilando queste linee, e come nei tre casi le abbia recitate a me stesso con le parole della diversa esperienza di un'anima santa che si annullava nella visione della divinit\u00e0. Ho forse bestemmiato (allora, ora)? Cosa vi era di simile nel desiderio di morte di Michele, nel rapimento che provai alla vista della fiamma che lo consumava, nel desiderio di congiunzione carnale che provai con la fanciulla, nel mistico pudore con cui lo traducevo allegoricamente, e nello stesso desiderio di annullamento gaudioso che muoveva la santa a morire del proprio amore per vivere pi\u00f9 a lungo ed eternamente? Possibile che cose tanto equivoche possan dirsi in modo cos\u00ec univoco? Eppure \u00e8 questo, pare, l'insegnamento che ci hanno lasciato i massimi tra i dottori: omnis ergo figura tanto evidentius veritatem demonstrat quanto apertius per dissimilem similitudinem figuram se esse et non veritatem probat. Ma se l'amore della fiamma e dell'abisso sono figura dell'amore di Dio, possono essere figura dell'amore della morte e dell'amore del peccato? S\u00ec, cos\u00ec come il leone e il serpente sono a un tempo figura e del Cristo e del demonio. E' che la giustezza dell'interpretazione non pu\u00f2 essere fissata che dall'autorit\u00e0 dei padri, e nel caso di cui mi cruccio non ho auctoritas a cui la mia mente obbediente possa rifarsi, e brucio nel dubbio (e ancora la figura del fuoco interviene a definire il vuoto di verit\u00e0 e la pienezza di errore che mi annullano!). Cosa avviene, o Signore, nel mio animo, ora che mi faccio prendere dal vortice dei ricordi e insieme conflagro tempi diversi, come se stessi per manomettere l'ordine degli astri e la sequenza dei loro moti celesti? Certamente supero i limiti della mia intelligenza peccatrice e malata. Ors\u00f9, ritorniamo al compito che mi ero umilmente proposto. Stavo raccontando di quel giorno e del totale smarrimento dei sensi in cui mi inabissai. Ecco, ho detto di cosa mi ricordai in quella occasione, e a questo si limiti la mia debole penna di fedele e veritiero cronista.\n\nGiacqui, non so per quanto, la fanciulla accanto a me. Con moto lieve la sola sua mano continuava a toccare il mio corpo, ora madido di sudore. Provavo una interiore esultanza, che non era pace, ma come l'ultimo ardere sommesso di un fuoco che tardasse a estinguersi sotto la cenere quando ormai la fiamma \u00e8 morta. Non esiterei a chiamar beato colui a cui fosse concesso di provare qualcosa di simile (mormoravo come nel sonno), anche raramente, in questa vita (e di fatto lo provai solo quella volta), e soltanto rapidissimamente, e per lo spazio di un istante solo. Quasi non si esistesse pi\u00f9, non sentire per nulla se stessi, l'essere abbassati, quasi annientati, e se qualcuno dei mortali (mi dicevo) potesse per un solo istante e"
        },
        {
            "page_number": 195,
            "markdown": "rapidissimamente gustare ci\u00f2 che io ho gustato, subito guarderebbe di malocchio questo mondo perverso, sarebbe turbato dalla malizia del vivere quotidiano, sentirebbe il peso del corpo di morte... Non era cos\u00ec che mi era stato insegnato? Quell'invito di tutto il mio spirito a smemorare nella beatitudine era certo (ora lo capivo) l'irradiazione del sole eterno, e la gioia che quello produce apre, distende, ingrandisce l'uomo, e la gola spalancata che l'uomo reca in se stesso non pi\u00f9 si chiude con tanta facilit\u00e0, \u00e8 la ferita aperta dal colpo di spada dell'amore, n\u00e9 v'\u00e8 quaggi\u00f9 altra cosa che sia pi\u00f9 dolce e terribile. Ma tale \u00e8 il diritto del sole, esso saetta il ferito coi suoi raggi e tutte le pieghe si allargano, l'uomo s'apre e si dilata, le sue vene stesse sono spalancate, le sue forze non sono pi\u00f9 in grado di eseguire gli ordini che ricevono ma sono mosse unicamente dal desiderio, lo spirito brucia inabissato nell'abisso di ci\u00f2 che ora tocca, vedendo il proprio desiderio e la propria verit\u00e0 superati dalla realt\u00e0 che ha vissuto e che vive. E si assiste stupefatto al proprio deliquio.\n\nFui immesso in tali sensazioni di inenarrabile gaudio interiore, che mi assopii.\nRiaprii gli occhi alquanto dopo e la luce della notte, forse a causa di una nube, si era molto affievolita. Allungai la mano al mio fianco e non sentii pi\u00f9 il corpo della fanciulla. Volsi il capo: non c'era pi\u00f9.\n\nL'assenza dell'oggetto che aveva scatenato il mio desiderio e saziata la mia sete, mi fece avvertire di un tratto e la vanit\u00e0 di quel desiderio e la perversit\u00e0 di quella sete. Omne animal triste post coitum. Presi coscienza del fatto che avevo peccato. Ora, dopo anni e anni di distanza, mentre ancora piango amaramente il mio fallo, non posso dimenticare che quella sera io avevo provato grande gaudio e farei torto all'Altissimo, che ha creato tutte le cose in bont\u00e0 e bellezza, se non ammettessi che anche in quella vicenda di due peccatori avvenne qualcosa che in s\u00e9, naturaliter, era buono e bello. Ma forse \u00e8 la mia vecchiezza attuale, che mi fa sentire colpevolmente come bello e buono tutto ci\u00f2 che fu della mia giovinezza. Mentre dovrei volgere il mio pensiero alla morte, che si appressa. Allora, giovane, non pensai alla morte, ma vivacemente e sinceramente, piansi per il mio peccato.\n\nMi alzai tremando, anche perch\u00e9 ero stato a lungo sulle pietre gelide della cucina e il corpo mi si era intirizzito. Mi rivestii, quasi febbricitando. Scorsi allora in un canto l'involto che la ragazza aveva abbandonato nel fuggire. Mi chinai a esaminare l'oggetto: era una sorta di pacco fatto di tela arrotolata, che sembrava venire dalle cucine. Lo svolsi, e sul momento non capii cosa vi fosse dentro, sia a causa della poca luce che della forma informe del suo contenuto. Poi compresi: tra grumi di sangue e brandelli di carne pi\u00f9 flaccida e biancastra, stava davanti ai miei occhi, morto ma ancora palpitante della vita gelatinosa delle viscere morte, solcato da nervature livide, un cuore, di grandi dimensioni.\n\nUn velo oscuro mi scese sugli occhi, una saliva acidula mi sal\u00ec alla bocca. Lanciai un urlo e caddi come cade un corpo morto."
        },
        {
            "page_number": 196,
            "markdown": "# Terzo giorno \n\n## Notte\n\nDove Adso sconvolto si confessa con Guglielmo e medita sulla funzione della donna nel piano della creazione, poi per\u00f2 scopre il cadavere di un uomo\n\nMi riebbi che qualcuno mi bagnava il volto. Era frate Guglielmo, che recava un lume, e mi aveva messo qualcosa sotto il capo.\n\"Cosa \u00e8 successo, Adso,\" mi chiese, \"che giri di notte a rubar frattaglie in cucina?\"\n\nIn breve, Guglielmo si era svegliato, mi aveva cercato non so pi\u00f9 per quale ragione, non trovandomi aveva sospettato che fossi andato a far qualche bravata in biblioteca. Avvicinandosi all'Edificio dalla parte della cucina, aveva visto un'ombra che usciva dalla porta verso l'orto (era la ragazza che si stava allontanando, forse perch\u00e9 aveva udito qualcuno che si appressava). Aveva cercato di capire chi fosse e di seguirla, ma essa (ovvero quella che per lui era un'ombra) si era allontanata verso il muro di cinta e poi era scomparsa. Allora Guglielmo - dopo un'esplorazione nei dintorni - era entrato nella cucina e l\u00ec mi aveva trovato svenuto.\n\nQuando gli accennai, ancora terrorizzato, all'involto col cuore, farfugliando di un nuovo delitto, si mise a ridere: \"Adso, ma quale uomo avrebbe un cuore cos\u00ec grosso? E' un cuore di vacca, o di bue, hanno giusto ammazzato un animale quest'oggi! Piuttosto, come si trova tra le tue mani?\"\n\nA quel punto, oppresso dai rimorsi, oltre che stordito dalla gran paura, scoppiai in un pianto dirotto e chiesi che mi amministrasse il sacramento della confessione. Il che fece, e io gli raccontai tutto senza celargli nulla.\n\nFrate Guglielmo mi ascolt\u00f2 con grande seriet\u00e0, ma con un'ombra di indulgenza. Quando ebbi finito si fece serio in viso e mi disse: \"Adso, tu hai peccato, \u00e8 certo, e contro il comandamento che ti impone di non fornicare, e contro i tuoi doveri di novizio. A tua discolpa, sta il fatto che ti sei trovato in una di quelle situazioni in cui si sarebbe dannato anche un padre nel deserto. E sulla donna come fomite di tentazione hanno gi\u00e0 parlato abbastanza le scritture. Della donna dice l'Ecclesiaste che la sua conversazione \u00e8 come fuoco ardente, e i Proverbi dicono che essa s'impadronisce dell'anima preziosa dell'uomo e i pi\u00f9 forti sono stati rovinati da essa. E dice ancora l'Ecclesiaste: scoprii che pi\u00f9 amara della morte \u00e8 la donna, che \u00e8 come il laccio dei cacciatori, il suo cuore \u00e8 come una rete, le sue mani sono funi. E altri hanno detto che essa \u00e8 vascello del demonio. Questo appurato, caro Adso, io non riesco a convincermi che Dio abbia voluto introdurre nella creazione un essere cos\u00ec immondo senza dotarlo di qualche virt\u00f9. E non posso non riflettere sul fatto che Egli le ha concesso molti privilegi e motivi di pregio, di cui tre almeno grandissimi. Infatti ha creato l'uomo in questo mondo vile, e dal fango, e la donna in un secondo tempo,"
        },
        {
            "page_number": 197,
            "markdown": "in paradiso e da nobile umana materia. E non l'ha formata dai piedi o dalle interiora del corpo di Adamo, ma dalla costola. In secondo luogo il Signore, che pu\u00f2 tutto, avrebbe potuto incarnarsi direttamente in un uomo in qualche modo miracoloso, e scelse invece di abitare nel ventre di una donna, segno che non era cos\u00ec immonda. E quando apparve dopo la resurrezione, apparve a una donna. E infine, nella gloria celeste nessun uomo sar\u00e0 re in quella patria, e ne sar\u00e0 invece regina una donna che non ha mai peccato. Se dunque il Signore ha avuto tante attenzioni per Eva stessa e per le sue figlie, \u00e8 cos\u00ec anormale che anche noi ci sentiamo attratti dalle grazie e dalla nobilt\u00e0 di quel sesso? Quello che voglio dirti, Adso, \u00e8 che certo non devi farlo pi\u00f9, ma che non \u00e8 cos\u00ec mostruoso che tu sia stato tentato di farlo. E d'altra parte che un monaco, almeno una volta nella sua vita, abbia avuto esperienza della passione carnale, in modo da poter essere un giorno indulgente e comprensivo coi peccatori a cui dar\u00e0 consiglio e conforto... ebbene, caro Adso, \u00e8 cosa da non auspicare prima che avvenga, ma neppure da vituperare troppo dopo che sia avvenuta. E quindi va con Dio e non parliamone pi\u00f9. Ma piuttosto, per non stare a meditare troppo su qualcosa che sar\u00e0 meglio dimenticare, se ci riuscirai,\" e mi parve che a questo punto la sua voce si affievolisse come per qualche interna commozione, \"chiediamoci piuttosto il senso di quanto \u00e8 accaduto questa notte. Chi era questa ragazza e con chi aveva convegno?\"\n\"Questo proprio non lo so, e non ho visto l'uomo che era con lei,\" dissi.\n\"Bene, ma possiamo dedurre chi fosse da molti certissimi indizi. Anzitutto era un uomo brutto e vecchio, con cui una fanciulla non va volentieri, specie se \u00e8 bella come tu la dici, anche se mi pare, caro il mio lupacchiotto, che tu fossi propenso a trovare squisito ogni cibo.\"\n\"Perch\u00e9 brutto e vecchio?\"\n\"Perch\u00e9 la fanciulla non andava da lui per amore, ma per un pacco di rognoni. Certamente era una ragazza del villaggio che, forse non per la prima volta, si concede a qualche monaco lussurioso per fame, e ne ha come guiderdone qualcosa da mettere sotto i denti lei e la sua famiglia.\"\n\"Una meretrice!\" dissi inorridito.\n\"Una contadina povera, Adso. Magari coi fratellini da nutrire. E che, potendo, si darebbe per amore e non per lucro. Come ha fatto stasera. Infatti mi dici che ti ha trovato giovane e bello, e ti ha dato gratis e per amor tuo ci\u00f2 che ad altri avrebbe dato invece per un cuore di bue e qualche pezzo di polmone. E si \u00e8 sentita cos\u00ec virtuosa per il dono gratuito che ha fatto di s\u00e9, e sollevata, che \u00e8 fuggita senza prendere nulla in cambio. Ecco perch\u00e9 penso che l'altro, al quale ti ha comparato, non fosse n\u00e9 giovane n\u00e9 bello.\"\n\nConfesso che, bench\u00e9 il mio pentimento fosse vivissimo, quella spiegazione mi riemp\u00ec di dolcissimo orgoglio, ma tacqui e lasciai continuare il mio maestro.\n\"Questo vecchiaccio brutto doveva avere la possibilit\u00e0 di scendere al villaggio e aver contatti coi contadini, per qualche motivo connesso al suo ufficio. Doveva conoscere il modo di fare entrare e uscire gente dalla cinta, e sapere che in cucina ci sarebbero state quelle frattaglie (e magari domani si sarebbe detto che, la porta restata aperta, un cane era entrato e se le era mangiate). E infine doveva avere un"
        },
        {
            "page_number": 198,
            "markdown": "certo senso dell'economia, e un certo interesse a che la cucina non fosse deprivata di derrate pi\u00f9 preziose, altrimenti le avrebbe dato una bistecca o un'altra parte pi\u00f9 prelibata. E allora vedi che l'immagine del nostro sconosciuto si disegna con molta chiarezza e che tutte queste propriet\u00e0, o accidenti, ben si convengono a una sostanza che non avrei timore di definire come il nostro cellario, Remigio da Varagine. O, se mi sbagliassi, come il nostro misterioso Salvatore. Il quale tra l'altro, essendo di queste parti, sa parlare assai bene con le genti del posto e sa come convincere una fanciulla a fare quel che voleva farle fare, se tu non fossi arrivato.\"\n\"E' certo cos\u00ec,\" dissi convinto, \"ma cosa ci serve ora saperlo?\"\n\"Niente. E tutto,\" disse Guglielmo. \"La storia pu\u00f2 avere o non avere a che fare coi delitti di cui ci occupiamo. D'altra parte se il cellario \u00e8 stato dolciniano, questo spiega quello e viceversa. E sappiamo ora infine che questa abbazia, di notte, \u00e8 luogo di molte ed errabonde vicende. E chiss\u00e0 che il nostro cellario, o Salvatore, che la percorrono al buio con tanta disinvoltura, non sappiano in ogni caso pi\u00f9 cose di quelle che non dicono.\"\n\"Ma le diranno a noi?\"\n\"No, se ci comporteremo in modo compassionevole, ignorando i loro peccati. Ma se proprio dovessimo sapere qualcosa, avremmo in mano un modo di persuaderli a parlare. In altre parole, se ce ne sar\u00e0 bisogno, il cellario o Salvatore sono nostri, e Dio ci perdoner\u00e0 questa prevaricazione, visto che perdona tante altre cose,\" disse, e mi guard\u00f2 con malizia, n\u00e9 io ebbi animo di fare osservazioni sulla liceit\u00e0 di quei suoi propositi.\n\"Ed ora dovremmo andare a letto, perch\u00e9 tra un'ora \u00e8 mattutino. Ma ti vedo ancora agitato, mio povero Adso, ancora timoroso del tuo peccato... Non c'\u00e8 nulla come una buona sosta in chiesa per distenderti l'animo. Io ti ho assolto, ma non si sa mai. Vai a chiedere conferma al Signore.\" E mi diede una manata piuttosto energica sul capo, forse come prova di paterno e virile affetto, forse come indulgente penitenza. O forse (come colpevolmente pensai in quel momento) per una sorta di bonaria invidia, da uomo assetato di esperienze nuove e vivaci come era.\n\nCi avviammo verso la chiesa, uscendo per la nostra via consueta, che percorsi in fretta chiudendo gli occhi, perch\u00e9 tutte quelle ossa mi ricordavano con troppa evidenza, quella notte, come anch'io fossi polvere e quanto dissennato fosse stato l'orgoglio della mia carne.\n\nGiunti nella navata vedemmo un'ombra davanti all'altar maggiore. Credevo fosse ancora Ubertino. Invece era Alinardo, che a tutta prima non ci riconobbe. Disse che ormai era incapace di dormire, e aveva deciso di passare la notte pregando per quel giovane monaco scomparso (non ne ricordava neppure il nome). Pregava per la sua anima, se fosse morto, per il suo corpo, se giacesse infermo e solo da qualche parte.\n\"Troppi morti,\" disse, \"troppi morti... Ma era scritto nel libro dell'apostolo. Con la prima tromba venne la grandine, con la seconda la terza parte del mare divenne sangue, e uno lo avete trovato nella grandine, l'altro nel sangue... La terza tromba avverte che una stella ardente cadr\u00e0 nella terza parte dei fiumi e delle fonti. Cos\u00ec vi dico, \u00e8 scomparso il nostro terzo fratello. E temete per il quarto, perch\u00e9 sar\u00e0"
        },
        {
            "page_number": 199,
            "markdown": "colpita la terza parte del sole, e della luna e delle stelle, cos\u00ec che sar\u00e0 buio quasi completo...\"\n\nMentre uscivamo dal transetto, Guglielmo si chiese se nelle parole del vegliardo non vi fosse qualcosa di vero.\n\"Ma,\" gli feci osservate, \"questo presupporrebbe che una sola mente diabolica, usando l'Apocalisse come guida, avesse predisposto le tre scomparse, ammesso che anche Berengario sia morto. Invece sappiamo che quella di Adelmo fu dovuta alla sua volont\u00e0...\"\n\"E' vero,\" disse Guglielmo, \"ma la stessa mente diabolica, o malata, potrebbe avere tratto ispirazione dalla morte di Adelmo per organizzare in modo simbolico le altre due. E se cos\u00ec fosse, Berengario dovrebbe trovarsi in un fiume o in una fonte. E non ci sono fiumi e fonti all'abbazia, almeno non tali che qualcuno ci possa annegare o vi possa essere annegato...\"\n\"Ci sono solo dei bagni,\" osservai quasi per caso.\n\"Adso!\" disse Guglielmo, \"sai che questa pu\u00f2 essere un'idea? I balnea!\"\n\"Ma vi avranno gi\u00e0 guardato...\"\n\"Ho visto i servi stamane quando facevano le loro ricerche, hanno aperto la porta della costruzione dei balnea e han dato un'occhiata intorno, senza frugare, non si attendevano ancora di dover cercare qualcosa di ben nascosto, si aspettavano un cadavere che giacesse teatralmente da qualche parte, come il cadavere di Venanzio nell'orcio... Andiamo a dare un'occhiata, tanto fa ancora buio e mi pare che la nostra lucerna arda ancora con gusto.\"\n\nCos\u00ec facemmo, e aprimmo senza difficolt\u00e0 la porta della costruzione dei balnea, a ridosso dell'ospedale.\n\nRiparate l'una dall'altra mediante ampie tende, stavano delle vasche, non ricordo quante. I monaci le usavano per la loro igiene, quando la regola ne fissava il giorno, e Severino li usava per ragioni terapeutiche, perch\u00e9 nulla come un bagno pu\u00f2 calmare il corpo e la mente. Un camino in un angolo permetteva facilmente di scaldare l'acqua. Lo trovammo sporco di cenere fresca, e vi giaceva davanti un gran calderone rovesciato. L'acqua era attingibile da una fonte in un angolo.\n\nGuardammo nelle prime vasche, che erano vuote. Solo l'ultima, celata da una tenda tirata, era piena e accanto vi giaceva, ammucchiata, una veste. A prima vista, alla luce della nostra lampada, la superficie del liquido ci apparve calma: ma come il lume vi batt\u00e9 sopra vi intravvedemmo sul fondo, esanime, un corpo umano, nudo. Lo tirammo lentamente fuori: era Berengario. E questo, disse Guglielmo, aveva veramente il volto di un annegato. Le fattezze del viso erano gonfie. Il corpo, bianco e molle, privo di peli, pareva quello di una donna, salvo lo spettacolo osceno delle flaccide pudenda. Arrossii, poi ebbi un brivido. Mi segnai, mentre Guglielmo benediceva il cadavere."
        },
        {
            "page_number": 200,
            "markdown": "Quarto giorno"
        },
        {
            "page_number": 201,
            "markdown": "# Quarto giorno \n\n## Laudi\n\nDove Guglielmo e Severino esaminano il cadavere di Berengario, scoprono che ha la lingua nera, cosa singolare per un annegato. Poi discutono di veleni dolorosissimi e di un furto remoto\n\nNon mi attarder\u00f2 a dire di come informammo l'Abate, di come tutta l'abbazia si risvegli\u00f2 prima dell'ora canonica, delle grida di orrore, dello spavento e del dolore che si vedevano sul viso di ciascuno, di come la notizia si propag\u00f2 a tutto il popolo del pianoro, coi servi che si segnavano e pronunciavano scongiuri. Non so se quella mattina si svolse il primo ufficio secondo le regole, e chi vi prese parte. Io seguii Guglielmo e Severino che fecero avvolgere il corpo di Berengario e ordinarono di distenderlo su un tavolo nell'ospedale.\n\nAllontanatisi l'Abate e gli altri monaci, l'erborista e il mio maestro osservarono a lungo il cadavere, con la freddezza degli uomini di medicina.\n\"E' morto annegato,\" disse Severino, \"non vi \u00e8 dubbio. Il viso \u00e8 gonfio, il ventre \u00e8 teso...\"\n\"Ma non \u00e8 stato annegato da altri,\" osserv\u00f2 Guglielmo, \"altrimenti si sarebbe ribellato alla violenza dell'omicida, e avremmo trovato tracce d'acqua sparsa intorno alla vasca. E invece tutto era ordinato e pulito, come se Berengario avesse scaldato l'acqua, riempito il bagno e vi si fosse adagiato di propria volont\u00e0.\"\n\"Questo non mi stupisce,\" disse Severino. \"Berengario soffriva di convulsioni, e io stesso gli avevo detto pi\u00f9 volte che i bagni tiepidi servono a calmare l'eccitazione del corpo e dello spirito. Varie volte mi aveva chiesto licenza di accedere ai balnea. Cos\u00ec potrebbe avere fatto questa notte...\"\n\"L'altra notte,\" osserv\u00f2 Guglielmo, \"perch\u00e9 questo corpo - lo vedi - \u00e8 restato nell'acqua almeno un giorno...\"\n\"E' possibile che sia stato l'altra notte,\" convenne Severino. Guglielmo lo mise parzialmente al corrente degli avvenimenti della notte prima. Non gli disse che eravamo stati furtivamente nello scriptorium ma, celandogli varie circostanze, gli disse che avevamo inseguito una figura misteriosa che ci aveva sottratto un libro. Severino cap\u00ec che Guglielmo gli diceva solo una parte della verit\u00e0, ma non fece altre domande. Osserv\u00f2 che l'agitazione di Berengario, se era lui il ladro misterioso, poteva averlo indotto a cercare la tranquillit\u00e0 in un bagno ristoratore. Berengario, osserv\u00f2, era di natura molto sensibile, talora una contrariet\u00e0 o un'emozione gli provocavano tremori, sudori freddi, sbarrava gli occhi e cadeva per terra sputando una bava biancastra.\n\"In ogni caso,\" disse Guglielmo, \"prima di venire qui \u00e8 stato da qualche altra parte, perch\u00e9 non ho visto nei balnea il libro che ha rubato.\""
        },
        {
            "page_number": 202,
            "markdown": "\"S\u00ec,\" confermai con una certa fierezza, \"ho sollevato la sua veste che giaceva accanto alla vasca, e non ho trovato tracce di alcun oggetto voluminoso.\"\n\"Bravo,\" mi sorrise Guglielmo. \"Dunque \u00e8 stato da qualche altra pane, poi ammettiamo pure che per calmare la propria agitazione, e forse per sottrarsi alle nostre ricerche, si sia infilato nei balnea e si sia immerso nell'acqua. Severino, ritieni che il male di cui soffriva fosse sufficiente a fargli perdere i sensi e a farlo annegare?\"\n\"Potrebbe essere,\" osserv\u00f2 dubbioso Severino. \"D'altra parte se tutto \u00e8 accaduto due notti fa, avrebbe potuto esserci dell'acqua intorno alla vasca, che poi \u00e8 asciugata. Cos\u00ec non possiamo escludere che sia stato annegato a viva forza.\"\n\"No,\" disse Guglielmo. \"Hai mai visto un assassinato che, prima di farsi annegare, si toglie gli abiti?\" Severino scosse la testa, come se quell'argomento non avesse pi\u00f9 gran valore. Da qualche istante stava esaminando le mani del cadavere: \"Ecco una cosa curiosa...\" disse.\n\"Quale?\"\n\"L'altro giorno ho osservato le mani di Venanzio, quando il corpo \u00e8 stato ripulito dal sangue, e ho notato un particolare a cui non avevo dato molta importanza. I polpastrelli di due dita della mano destra di Venanzio erano scuri, come anneriti da una sostanza bruna. Esattamente, vedi?, come ora i polpastrelli di due dita di Berengario. Anzi, qui abbiamo anche qualche traccia sul terzo dito. Allora avevo pensato che Venanzio avesse toccato degli inchiostri nello scriptorium...\"\n\"Molto interessante,\" osserv\u00f2 Guglielmo pensieroso, avvicinando gli occhi alle dita di Berengario. L'alba stava sorgendo, la luce all'interno era ancora fioca, il mio maestro soffriva evidentemente della mancanza delle sue lenti. \"Molto interessante,\" ripet\u00e9.\"L'indice e il pollice sono scuri sui polpastrelli, il medio solo sulla parte interna, e debolmente. Ma ci sono tracce pi\u00f9 deboli anche sulla mano sinistra, almeno sull'indice e sul pollice.\"\n\"Se fosse solo la mano destra, sarebbero le dita di chi afferra qualcosa di piccolo, o di lungo e sottile...\"\n\"Come uno stilo. O un cibo. O un insetto. O un serpente. O un ostensorio. O un bastone. Troppe cose. Ma se ci sono segni anche sull'altra mano potrebbe essere anche una coppa, la destra la tiene salda e la sinistra collabora con minor forza...\"\n\nSeverino ora sfregava leggermente le dita del morto, ma il colore bruno non scompariva. Notai che si era messo un paio di guanti, che probabilmente usava quando maneggiava sostanze velenose. Annusava, ma senza trarne alcuna sensazione. \"Potrei citarti molte sostanze vegetali (e anche minerali) che provocano tracce di questo tipo. Alcune letali, altre no. I miniatori hanno talora le dita sporche di polvere d'oro...\"\n\"Adelmo faceva il miniatore,\" disse Guglielmo. \"Immagino che di fronte al suo corpo sfracellato tu non abbia pensato a esaminargli le dita. Ma costoro potrebbero aver toccato qualcosa che era appartenuto ad Adelmo.\"\n\"Proprio non so,\" disse Severino. \"Due morti, entrambi con le dita nere. Cosa ne deduci?\""
        },
        {
            "page_number": 203,
            "markdown": "\"Non ne deduco nulla: nihil sequitur geminis ex particularibus unquam. Bisognerebbe ricondurre entrambi i casi a una regola. Per esempio: esiste una sostanza che annerisce le dita di chi la tocca...\"\n\nTerminai trionfante il sillogismo: \"...Venanzio e Berengario hanno le dita annerite, ergo hanno toccato questa sostanza!\"\n\"Bravo Adso,\" disse Guglielmo, \"peccato che il tuo sillogismo non sia valido, perch\u00e9 aut semel aut iterum medium generaliter esto, e in questo sillogismo il termine medio non appare mai come generale. Segno che abbiamo scelto male la premessa maggiore. Non dovevo dire: tutti coloro che toccano una certa sostanza hanno le dita nere, perch\u00e9 potrebbero esserci anche persone con le dita nere e che non han toccato la sostanza. Dovevo dire: tutti coloro e solo tutti coloro che han le dita nere hanno certamente toccato una data sostanza. Venanzio e Berengario, eccetera. Col che avremmo un Darii, un ottimo terzo sillogismo di prima figura.\"\n\"Allora abbiamo la risposta!\" dissi tutto contento.\n\"Ahim\u00e8 Adso, come ti fidi dei sillogismi! Abbiamo solo e di nuovo la domanda. Cio\u00e8 abbiamo fatto l'ipotesi che Venanzio e Berengario abbiano toccato la stessa cosa, ipotesi senz'altro ragionevole. Ma una volta che abbiamo immaginato una sostanza che, sola tra tutte, provoca questo risultato (il che \u00e8 ancora da appurare) non sappiamo quale sia e dove coloro l'abbian trovata, e perch\u00e9 l'abbian toccata. E bada bene, non sappiamo neppure se \u00e8 poi la sostanza che han toccato, quella che li ha condotti a morte. Immagina che un folle volesse uccidere tutti coloro che toccano della polvere d'oro. Diremmo che \u00e8 la polvere d'oro che uccide?\"\n\nRimasi turbato. Avevo sempre creduto che la logica fosse un'arma universale, e mi accorgevo ora di come la sua validit\u00e0 dipendesse dal modo in cui la si usava. D'altra parte, frequentando il mio maestro mi ero reso conto, e sempre pi\u00f9 me ne resi conto nei giorni che seguirono, che la logica poteva servire a molto a condizione di entrarci dentro e poi di uscirne.\n\nSeverino, che certo non era un buon logico, frattanto rifletteva secondo la propria esperienza: \"L'universo dei veleni \u00e8 vario come vari sono i misteri della natura,\" disse. Indic\u00f2 una serie di vasi e ampolle che gi\u00e0 una volta avevamo ammirato, disposti in bell'ordine negli scaffali lungo i muri, insieme a molti volumi.\"Come ti ho gi\u00e0 detto, molte di queste erbe, dovutamente composte e dosate, potrebbero dar luogo a bevande e a unguenti mortali. Ecco laggi\u00f9, datura stramonium, belladonna, cicuta: possono dare la sonnolenza, l'eccitazione, o entrambe; somministrate con cautela sono ottimi medicamenti, in dosi eccessive portano alla morte. Laggi\u00f9 c'\u00e8 la fava di sant'Ignazio, l'angostura pseudo ferruginea, la nux vomica, che potrebbero togliere il respiro...\"\n\"Ma nessuna di queste sostanze lascerebbe segni sulle dita?\"\n\"Nessuna, credo. Poi ci sono sostanze che diventano pericolose solo se ingerite e altre che agiscono invece sulla pelle. L'elleboro bianco pu\u00f2 provocare vomiti in chi l'afferra per strapparlo dalla terra. Ci sono delle begonie che quando sono in fiore provocano ebbrezza nei giardinieri che le toccano, come se avessero bevuto del vino. L'elleboro nero, al solo toccarlo, provoca la diarrea. Altre piante danno palpitazioni di cuore, altre alla testa, altre ancora tolgono la voce. Invece il veleno della vipera,"
        },
        {
            "page_number": 204,
            "markdown": "applicato alla pelle senza penetrare nel sangue, produce solo una leggera irritazione... Ma una volta mi fu mostrato un composto che, applicato alla parte interna delle cosce di un cane, vicino ai genitali, porta l'animale a morire in breve tempo tra convulsioni atroci, con le membra che piano piano si irrigidiscono...\"\n\"Sai molte cose sui veleni,\" osserv\u00f2 Guglielmo con un tono di voce che pareva ammirato. Severino lo fiss\u00f2 e ne sostenne lo sguardo per qualche istante: \"So quello che un medico, un erborista, un cultore di scienze dell'umana salute deve sapere.\"\n\nGuglielmo rest\u00f2 a lungo sovrappensiero. Poi preg\u00f2 Severino di aprire la bocca del cadavere, e di osservarne la lingua. Severino, incuriosito, us\u00f2 una spatola sottile, uno degli strumenti della sua arte medica, ed esegu\u00ec. Ebbe un grido di stupore: \"La lingua \u00e8 nera!\"\n\"E' cos\u00ec allora,\" mormor\u00f2 Guglielmo. \"Ha afferrato qualcosa con le dita e lo ha ingerito... Questo elimina i veleni che hai citato prima, che uccidono penetrando attraverso la pelle. Ma non rende pi\u00f9 facili le nostre induzioni. Perch\u00e9 ora dobbiamo pensare, per lui e per Venanzio, a un gesto volontario, non casuale, non dovuto a distrazione o a imprudenza, n\u00e9 indotto con la violenza. Hanno afferrato qualcosa e lo hanno introdotto in bocca, sapendo cosa facevano...\"\n\"Un cibo? Una bevanda?\"\n\"Forse. O forse... che so? uno strumento musicale come un flauto...\"\n\"Assurdo,\" disse Severino.\n\"Certo che \u00e8 assurdo. Ma non dobbiamo trascurare nessuna ipotesi, per straordinaria che sia. Ma ora cerchiamo di risalire alla materia venefica. Se qualcuno che conosca i veleni quanto te si fosse introdotto qui e avesse usato alcune di queste tue erbe, avrebbe potuto comporre un unguento mortale capace di produrre quei segni sulle dita e sulla lingua? Capace di essere posto in un cibo, in una bevanda, su un cucchiaio, su qualcosa che si mette in bocca?\"\n\"S\u00ec,\" ammise Severino, \"ma chi? E poi, anche ammessa questa ipotesi, come sarebbe stato propinato il veleno ai nostri due poveri confratelli?\"\n\nFrancamente anch'io non riuscivo a immaginarmi Venanzio o Berengario che si lasciavano avvicinare da qualcuno che porgeva loro una sostanza misteriosa convincendoli a mangiarla o a berla. Ma Guglielmo non parve turbato da questa stranezza. \"A questo penseremo dopo,\" disse, \"perch\u00e9 ora vorrei che tu cercassi di ricordare qualche fatto che forse non ti \u00e8 ancora ritornato alla mente, non so, qualcuno che ti abbia fatto domande sulle tue erbe, qualcuno che entri con facilit\u00e0 nell'ospedale...\"\n\"Un momento,\" disse Severino, \"molto tempo fa, parlo di anni, conservavo in uno di quegli scaffali una sostanza molto potente, che mi era stata data da un confratello che aveva viaggiato in paesi lontani. Non sapeva dirmi di cosa fosse fatta, certo di erbe, e non tutte note. Era, all'apparenza, vischiosa e giallastra, ma mi fu consigliato di non toccarla, perch\u00e9 se fosse venuta anche solo in contatto con le mie labbra mi avrebbe ucciso in breve tempo. Il confratello mi disse che, ingerita anche in dosi minime, provocava nel volgere di mezz'ora un senso di grande spossatezza, poi una lenta paralisi di tutte le membra, e infine la morte. Non voleva portarla con s\u00e9 e me ne fece dono. La tenni a lungo, perch\u00e9 mi proponevo di esaminarla in qualche"
        },
        {
            "page_number": 205,
            "markdown": "modo. Poi un giorno venne sul pianoro una grande bufera. Uno dei miei aiutanti, un novizio, aveva lasciata aperta la porta dell'ospedale, e l'uragano aveva sconvolto tutta la stanza in cui ora siamo. Ampolle rotte, liquidi sparsi sul pavimento, erbe e polveri disperse. Lavorai un giorno a rimettere in ordine le mie cose, e mi feci aiutare solo per spazzare via i cocci e le erbe ormai irrecuperabili. Alla fine mi accorsi che mancava proprio l'ampolla di cui ti parlavo. Dapprima mi preoccupai, poi mi convinsi che si era infranta e confusa con altri detriti. Feci lavare bene il pavimento dell'ospedale, e gli scaffali...\"\n\"E avevi visto l'ampolla poche ore prima dell'uragano?\"\n\"S\u00ec... O meglio, no, ora che ci penso. Stava dietro una fila di vasi, ben nascosta, e non la controllavo ogni giorno...\"\n\"Quindi, per quanto ne sai, avrebbe potuto esserti sottratta anche molto tempo prima dell'uragano, senza che tu lo sapessi?\"\n\"Ora che mi ci fai riflettere, s\u00ec, indubbiamente.\"\n\"E quel tuo novizio potrebbe averla sottratta e poi potrebbe aver colto il destro dell'uragano per lasciare di proposito la porta aperta e mettere confusione tra le tue cose.\"\n\nSeverino apparve molto eccitato: \"Certo, s\u00ec. Non solo, ma ricordando quanto avvenne, mi stupii molto che l'uragano, per quanto violento, avesse rovesciato tante cose. Potrei benissimo dire che qualcuno ha approfittato dell'uragano per sconvolgere la stanza e produrre pi\u00f9 danni di quanto il vento non avesse potuto fare!\"\n\"Chi era il novizio?\"\n\"Si chiamava Agostino. Ma \u00e8 morto l'anno scorso, cadendo da una impalcatura mentre con altri monaci e famigli ripuliva le sculture della facciata della chiesa. E poi, a ben pensarci, lui aveva giurato e spergiurato di non aver lasciata aperta la porta prima dell'uragano. Fui io, infuriato, che lo ritenni responsabile dell'incidente. Forse era davvero innocente.\"\n\"E cos\u00ec abbiamo una terza persona, magari ben pi\u00f9 esperta di un novizio, che era a conoscenza del tuo veleno. A chi ne avevi parlato?\"\n\"Questo proprio non lo ricordo. All'Abate, certo, chiedendogli il permesso di trattenere una sostanza cos\u00ec pericolosa. E a qualcun altro, forse proprio in biblioteca, perch\u00e9 cercavo degli erbari che mi potessero rivelare qualcosa.\"\n\"Ma non mi hai detto che trattieni presso di te i libri pi\u00f9 utili alla tua arte?\"\n\"S\u00ec, e molti,\" disse indicando in un angolo della stanza alcuni scaffali carichi di decine di volumi. \"Ma allora cercavo certi libri che non potrei trattenere e che anzi Malachia era restio a farmi vedere tanto che dovetti chiederne l'autorizzazione all'Abate.\" La sua voce si abbass\u00f2 e quasi ebbe ritegno a farsi udire da me. \"Sai, in un luogo ignoto della biblioteca si conservano anche opere di negromanzia, di magia nera, ricette di filtri diabolici. Potei consultare alcune di queste opere, per dovere di conoscenza, e speravo di trovare una descrizione di quel veleno e delle sue funzioni. Invano.\"\n\"Quindi ne hai parlato a Malachia.\""
        },
        {
            "page_number": 206,
            "markdown": "\"Certo, senz'altro a lui, e forse anche allo stesso Berengario che lo assisteva. Ma non trarre conclusioni affrettate: non ricordo, forse mentre parlavo erano presenti altri monaci, sai, talora lo scriptorium \u00e8 abbastanza affollato...\"\n\"Non sto sospettando di nessuno. Cerco solo di capire cosa pu\u00f2 essere accaduto. In ogni caso mi dici che il fatto avvenne qualche anno fa, ed \u00e8 curioso che qualcuno abbia sottratto con tanto anticipo un veleno che avrebbe poi usato tanto tempo dopo. Sarebbe indizio di una volont\u00e0 maligna che ha covato a lungo nell'ombra un proposito omicida.\"\n\nSeverino si segn\u00f2 con una espressione di orrore sul volto.\"Dio ci perdoni tutti!\" disse.\n\nNon c'erano altri commenti da fare. Ricoprimmo il corpo di Berengario, che avrebbe dovuto essere preparato per le esequie."
        },
        {
            "page_number": 207,
            "markdown": "# Quarto giorno \n\n## Prima\n\nDove Guglielmo induce prima Salvatore e poi il cellario a confessare il loro passato, Severino ritrova le lenti rubate, Nicola porta quelle nuove e Guglielmo con sei occhi va a decifrare il manoscritto di Venanzio\n\nStavamo uscendo quando entr\u00f2 Malachia. Parve contrariato dalla nostra presenza, e accenn\u00f2 a ritirarsi. Dall'interno Severino lo vide e disse: \"Mi cercavi? E' per...\" S'interruppe, guardandoci. Malachia gli fece un cenno, impercettibile, come per dire: \"Parliamone dopo...\" Noi stavamo uscendo, lui stava entrando, ci trovammo tutti e tre nel vano della porta. Malachia disse, in modo piuttosto ridondante:\n\"Cercavo il fratello erborista... Ho... ho male al capo.\"\n\"Deve essere l'aria chiusa della biblioteca,\" gli disse Guglielmo con tono di premurosa comprensione.\"Dovreste fare dei suffumigi.\"\n\nMalachia mosse le labbra come se volesse ancora parlare, poi rinunzi\u00f2, abbass\u00f2 il capo ed entr\u00f2, mentre noi ci allontanavamo.\n\"Cosa va a fare da Severino?\" domandai.\n\"Adso,\" mi disse con impazienza il maestro,\"impara a ragionare con la tua testa.\" Poi cambi\u00f2 discorso: \"Dobbiamo interrogare alcune persone, ora. Almeno,\" aggiunse mentre con lo sguardo esplorava il pianoro,\"sino a che sono ancora vive. A proposito: d'ora in poi facciamo attenzione a ci\u00f2 che mangiamo e beviamo. Prendi sempre i tuoi cibi dal piatto comune, e le tue bevande dalla brocca a cui abbiano gi\u00e0 attinto gli altri. Dopo Berengario siamo coloro che sanno pi\u00f9 cose. Oltre, naturalmente, all'assassino.\"\n\"Ma chi volete interrogare ora?\"\n\"Adso,\" disse Guglielmo,\"avrai osservato che qui le cose pi\u00f9 interessanti avvengono di notte. Di notte si muore, di notte si gira per lo scriptorium, di notte si introducono donne nella cinta... Abbiamo un'abbazia diurna e un'abbazia notturna, e quella notturna pare sciaguratamente pi\u00f9 interessante di quella diurna. Pertanto, ogni persona che si aggiri di notte ci interessa, compreso per esempio l'uomo che hai visto ieri sera con la fanciulla. Magari la storia della fanciulla non ha nulla a che vedere con quella dei veleni, e magari s\u00ec. In ogni caso ho delle idee sull'uomo di ieri sera, che deve essere persona che sa anche altre cose sulla vita notturna di questo santo luogo. E, lupo nella favola, eccolo per l'appunto che sta passando laggi\u00f9.\"\n\nMi addit\u00f2 Salvatore, il quale ci aveva visto a sua volta. Notai una lieve esitazione nel suo passo come se, desiderando evitarci, si fosse arrestato per invertire il cammino. Fu un attimo. Evidentemente si era reso conto che non poteva sottrarsi all'incontro, e riprese la sua marcia. Si rivolse a noi con un vasto sorriso e"
        },
        {
            "page_number": 208,
            "markdown": "un\"benedicite\" alquanto untuoso. Il mio maestro quasi non lo lasci\u00f2 finire e gli parl\u00f2 in tono brusco.\n\"Sai che domani arriva qui l'inquisizione?\" gli domand\u00f2.\nSalvatore non ne parve contento. Con un filo di voce chiese: \"E mi?\"\n\"E tu farai bene a dire la verit\u00e0 a me, che sono amico tuo, e sono frate minore come tu sei stato, piuttosto che dirla domani a quelli, che conosci benissimo.\"\n\nAssalito cos\u00ec bruscamente, Salvatore parve abbandonare ogni resistenza. Guard\u00f2 con aria sottomessa Guglielmo come per fargli capire che era pronto a dirgli quel che gli avesse chiesto.\n\"Questa notte c'era in cucina una donna. Chi era con lei?\"\n\"Oh, femena che vendese como mercandia, no po' unca bon essere, n\u00ec aver cortesia,\" recit\u00f2 Salvatore.\n\"Non voglio sapere se era una brava ragazza. Voglio sapere chi c'era con lei!\"\n\"Deu, quanto son le femene de malveci scaltride! Pensano d\u00ec e note como l'omo schernisca...\"\n\nGuglielmo lo afferr\u00f2 bruscamente per il petto: \"Chi c'era con lei, tu o il cellario?\"\n\nSalvatore cap\u00ec che non poteva mentire pi\u00f9 a lungo. Cominci\u00f2 a raccontare una strana storia, dalla quale faticosamente apprendemmo che lui, per compiacere il cellario, gli procacciava ragazze al villaggio, facendole entrare nottetempo nella cinta per vie che non ci volle dire. Ma spergiur\u00f2 che agiva per puro buon cuore, lasciando trasparire un comico rammarico per il fatto che non trovava modo di trarne anche il suo piacere, in modo che la ragazza, dopo aver accontentato il cellario, desse qualcosa anche a lui. Disse tutto questo con viscidi e lubrichi sorrisi, e ammicchii, come a lasciar intendere che parlava a uomini fatti di carne, adusi alle stesse pratiche. E mi guardava di sottecchi, n\u00e9 io potevo rintuzzarlo come avrei voluto, perch\u00e9 mi sentivo legato a lui da un segreto comune, suo complice e compagno di peccato.\n\nGuglielmo decise a quel punto di tentare il tutto per tutto. Gli chiese di colpo: \"Hai conosciuto Remigio prima o dopo essere stato con Dolcino?\" Salvatore gli si inginocchi\u00f2 ai piedi pregandolo tra le lacrime di non volerlo perdere e di salvarlo dall'inquisizione, Guglielmo gli giur\u00f2 solennemente di non dire a nessuno quanto avrebbe saputo, e Salvatore non esit\u00f2 a consegnare il cellario alla nostra merc\u00e9. Si erano conosciuti alla Parete Calva, entrambi della banda di Dolcino, col cellario era fuggito ed entrato nel convento di Casale, con lui si era trasferito tra i cluniacensi. Biascicava implorazioni di perdono, ed era chiaro che da lui non si sarebbe potuto sapere di pi\u00f9. Guglielmo decise che valeva la pena di prendere di sorpresa Remigio, e lasci\u00f2 Salvatore, che corse a rifugiarsi in chiesa.\n\nIl cellario era dalla parte opposta dell'abbazia, davanti ai granai, e stava contrattando con alcuni villici della valle. Ci guard\u00f2 con apprensione, e cerc\u00f2 di mostrarsi molto indaffarato, ma Guglielmo insistette per parlare con lui. Sino ad allora avevamo avuto con quell'uomo pochi contatti; lui era stato cortese con noi, noi con lui. Quella mattina Guglielmo gli si rivolse come avrebbe fatto con un confratello del suo ordine. Il cellario parve imbarazzato di quella confidenza e rispose da principio con molta prudenza."
        },
        {
            "page_number": 209,
            "markdown": "\"Per le ragioni del tuo ufficio tu sei evidentemente costretto ad aggirarti per l'abbazia anche quando gli altri dormono, immagino,\" disse Guglielmo.\n\"Dipende,\" rispose Remigio,\"talora vi sono piccole faccende da sbrigare e vi debbo dedicare qualche ora di sonno.\"\n\"Non ti \u00e8 accaduto nulla, in questi casi, che possa indicarci chi si aggirasse, senza avere le tue giustificazioni, tra la cucina e la biblioteca?\"\n\"Se avessi visto qualcosa l'avrei detto all'Abate.\"\n\"Giusto,\" convenne Guglielmo, e cambi\u00f2 bruscamente discorso: \"Il villaggio a valle non \u00e8 molto ricco, vero?\"\n\"S\u00ec e no,\" rispose Remigio,\"vi abitano dei prebendari che dipendono dall'abbazia e costoro condividono la nostra ricchezza, nelle annate grasse. Per esempio il giorno di San Giovanni hanno ricevuto dodici moggi di malto, un cavallo, sette buoi, un toro, quattro giovenche, cinque vitelli, venti pecore, quindici maiali, cinquanta polli e diciassette alveari. E poi venti maiali affumicati, ventisette forme di strutto, mezza misura di miele, tre misure di sapone, una rete da pesca...\"\n\"Ho capito, ho capito,\" interruppe Guglielmo,\"ma ammetterai che questo non mi dice ancora quale sia la situazione del villaggio, quali tra gli abitanti siano prebendari dell'abbazia, e quanta terra abbia da coltivare in proprio chi non \u00e8 prebendario...\"\n\"Oh, per questo,\" disse Remigio,\"una famiglia normale laggi\u00f9 possiede anche cinquanta tavole di terreno.\"\n\"Quanto \u00e8 una tavola?\"\n\"Naturalmente, quattro trabucchi quadri.\"\n\"Trabucchi quadri? Quanto sono?\"\n\"Trentasei piedi quadri a trabucco. O sei vuoi, ottocento trabucchi lineari fanno un miglio piemontese. E calcola che una famiglia - nelle terre verso mezzanotte - pu\u00f2 coltivare olivi per almeno mezzo sacco di olio.\"\n\"Mezzo sacco?\"\n\"S\u00ec, un sacco fa cinque emine, e una emina fa otto coppe.\"\n\"Ho capito,\" disse scoraggiato il mio maestro.\"Ogni paese ha le sue misure. Voi per esempio il vino lo misurate a boccali?\"\n\"O a rubbie. Sei rubbie, una brenta e otto brente un bottale. Se vuoi, un rubbo \u00e8 di sei pinte da due boccali.\"\n\"Credo di aver le idee chiare,\" disse Guglielmo rassegnato.\n\"Desideri sapere altro?\" chiese Remigio, con un tono che mi parve di sfida.\n\"S\u00ec! Ti domandavo su come vivano a valle, perch\u00e9 meditavo oggi in biblioteca sulle prediche alle donne di Umberto da Romans, e in particolare su quel capitolo Ad mulieres pauperes in villulis. Dove dice che esse pi\u00f9 di altre sono tentate ai peccati della carne, a causa della loro miseria, e saggiamente dice che esse peccant enim mortaliter, cum peccant cum quocumque laico, mortalius vero quando cum Clerico in sacris ordinibus constituto, maxime vero quando cum Religioso mundo mortuo. Tu sai meglio di me che anche in luoghi santi come le abbazie le tentazioni del demone meridiano non mancano mai. Mi chiedevo se nei tuoi contatti con la gente del"
        },
        {
            "page_number": 210,
            "markdown": "villaggio fossi venuto ad apprendere che alcuni monaci, Dio non volesse, abbiano indotto alcune fanciulle in fornicazione.\"\n\nBench\u00e9 il mio maestro dicesse queste cose con tono quasi distratto, il mio lettore avr\u00e0 capito come quelle parole turbassero il povero cellario. Non so dire se impallid\u00ec, ma dir\u00f2 che tanto mi attendevo che impallidisse che lo vidi impallidire.\n\"Mi chiedi cose che, se le sapessi, avrei gi\u00e0 detto all'Abate,\" rispose umilmente.\"In ogni caso se, come immagino, queste notizie servono alla tua indagine, non ti tacer\u00f2 nulla di quanto possa apprendere. Anzi, ora che mi fai pensare, a proposito della tua prima domanda... La notte in cui mor\u00ec il povero Adelmo, io circolavo per la corte... sai, una storia di galline... voci che avevo raccolto su un qualche maniscalco che nottetempo andava a rubacchiare nel pollaio... Ecco, quella notte mi accadde di vedere - da lontano, non potrei giurare - Berengario che rientrava al dormitorio costeggiando il coro, come se provenisse dall'Edificio... Non me ne stupii, perch\u00e9 tra i monaci si mormorava da tempo su Berengario, forse l'hai saputo...\"\n\"No, dimmi.\"\n\"Bene, come dire? Berengario era sospettato di nutrire passioni che... non si convengono a un monaco...\"\n\"Vuoi forse suggerirmi che aveva rapporti con ragazze del villaggio, come ti stavo domandando?\"\n\nIl cellario toss\u00ec imbarazzato, ed ebbe un sorriso piuttosto laido: \"Oh no... passioni ancora pi\u00f9 sconvenienti...\"\n\"Perch\u00e9 un monaco che si diletti carnalmente con fanciulle del villaggio esercita invece passioni in qualche modo convenienti?\"\n\"Non ho detto questo, ma tu mi insegni che c'\u00e8 una gerarchia nella depravazione come c'\u00e8 nella virt\u00f9. La carne pu\u00f2 essere tentata secondo natura e... contro natura.\"\n\"Tu mi stai dicendo che Berengario era mosso da desideri carnali per uomini del suo sesso?\"\n\"Io dico che cos\u00ec si mormorava di lui... Ti comunicavo queste cose come prova della mia sincerit\u00e0 e della mia buona volont\u00e0...\"\n\"E io ti ringrazio. E convengo con te che il peccato di sodomia \u00e8 ben peggiore di altre forme di lussuria, sulle quali francamente non sono portato a investigare...\"\n\"Miserie, miserie, quand'anche si verificassero,\" disse con filosofa il cellario.\n\"Miserie, Remigio. Siamo tutti peccatori. Non cercherei mai la pagliuzza nell'occhio del fratello, tanto temo di avere una gran trave nel mio. Ma ti sar\u00f2 grato per tutte le travi di cui mi vorrai parlare in futuro. Cos\u00ec ci intratterremo su grandi e robusti tronchi di legno e lasceremo che le pagliuzze volteggino nell'aria. Quanto dicevi che \u00e8 un trabucco?\"\n\"Trentase: piedi quadri. Ma non affannarti. Quando vorrai sapere qualcosa di preciso verrai da me. Fai conto di avere in me un amico fedele.\"\n\"Tale io ti considero,\" disse Guglielmo con calore.\"Ubertino mi ha detto che un tempo appartenevi al mio stesso ordine. Non tradirei mai un antico confratello, specie in questi giorni in cui si sta attendendo l'arrivo di una legazione pontificia"
        },
        {
            "page_number": 211,
            "markdown": "condotta da un grande inquisitore, famoso per aver bruciato tanti dolciniani. Dicevi che un trabucco fa trentasei piedi quadri?\"\n\nIl cellario non era uno sciocco. Decise che non valeva pi\u00f9 la pena di giocare al gatto e al topo, tanto pi\u00f9 che si accorgeva di essere il topo.\n\"Frate Guglielmo,\" disse, \"vedo che tu sai molte pi\u00f9 cose di quanto io non immaginassi. Non tradirmi, e io non ti tradir\u00f2. E' vero, sono un povero uomo carnale, e cedo alle lusinghe della carne. Salvatore mi ha detto che tu o il tuo novizio ieri sera li avete sorpresi in cucina. Tu hai viaggiato molto Guglielmo, sai che neppure i cardinali di Avignone sono modelli di virt\u00f9. So che non \u00e8 per questi piccoli e miserabili peccati che stai interrogandomi. Ma capisco anche che hai appreso qualcosa sulla mia storia di un tempo. Ho avuto una vita bizzarra, come accadde a molti di noi minoriti. Anni fa ho creduto nell'ideale di povert\u00e0, ho abbandonato la comunit\u00e0 per darmi a vita randagia. Ho creduto alla predicazione di Dolcino, come molti altri come me. Non sono un uomo colto, ho ricevuto gli ordini ma so appena dir messa. So poco di teologia. E forse non riesco neppure ad affezionarmi alle idee. Vedi, un tempo ho tentato di ribellarmi ai signori, ora li servo e per il signore di queste terre comando a quelli come me. O ribellarsi o tradire, \u00e8 data poca scelta a noi semplici.\"\n\"Talora i semplici capiscono le cose meglio dei dotti,\" disse Guglielmo.\n\"Forse,\" rispose il cellario con una alzata di spalle.\"Ma non so neppure perch\u00e9 ho fatto quello che ho fatto, allora. Vedi, per Salvatore era comprensibile, veniva dai servi della gleba, da una infanzia di carestie e di malattie... Dolcino rappresentava la ribellione, e la distruzione dei signori. Per me \u00e8 stato diverso, ero di famiglia cittadina, non sfuggivo alla fame. E' stata... non so come dire, una festa dei folli, un bel carnevale... Sui monti con Dolcino, prima che fossimo ridotti a mangiare la carne dei nostri compagni morti in battaglia, prima che ne morissero tanti di stenti che non si poteva mangiarli tutti, e si gettavano in pasto agli uccelli e alle fiere sulle pendici del Rebello... o forse anche in questi momenti... respiravamo un'aria... posso dire di libert\u00e0? Non sapevo prima cosa fosse la libert\u00e0, i predicatori ci dicevano: \u00abLa verit\u00e0 vi far\u00e0 liberi.\u00bb Ci sentivamo liberi, pensavamo che fosse la verit\u00e0. Pensavamo che tutto quello che facevamo fosse giusto...\"\n\"E laggi\u00f9 avete preso... a unirvi liberamente con una donna?\" chiesi, e non so neppure perch\u00e9, ma mi ossessionavano dalla notte innanzi le parole di Ubertino, e quello che avevo letto nello scriptorium, e gli stessi casi che mi erano accaduti. Guglielmo mi guard\u00f2 incuriosito, probabilmente non si attendeva che fossi cos\u00ec ardimentoso, e impudente. Il cellario mi fiss\u00f2 come se fossi uno strano animale.\n\"Sul Rebello,\" disse, \"c'era gente che per tutta l'infanzia avevan dormito, in dieci e pi\u00f9, in pochi cubiti di stanza, fratelli e sorelle, padri e figlie. Cosa vuoi che fosse per loro accettare questa nuova situazione? Facevano per elezione quello che prima avevano fatto per necessit\u00e0. E poi di notte, quando temi l'arrivo delle squadre nemiche e ti stringi vicino al tuo compagno, sulla terra, per non sentire freddo... Gli eretici: voi monacelli che venite da un castello e finite in una abbazia, credete che sia un modo di pensare, ispirato dal demonio. Invece \u00e8 un modo di vivere, ed \u00e8... ed \u00e8 stata... una esperienza nuova... Non c'erano pi\u00f9 padroni e Dio, ci dicevano, era con"
        },
        {
            "page_number": 212,
            "markdown": "noi. Non dico che avessimo ragione, Guglielmo, e infatti mi vedi qui, perch\u00e9 li abbandonai ben presto. Ma \u00e8 che non ho mai capito le vostre dispute dotte sulla povert\u00e0 di Cristo e l'uso e il fatto e il diritto... Te l'ho detto, \u00e8 stato un gran carnevale, e a carnevale si fanno le cose alla rovescia. Poi diventi vecchio, non diventi saggio, ma diventi ghiottone. E qui faccio il ghiottone... Puoi condannare un eretico, ma vuoi condannare un ghiottone?\"\n\"Basta cos\u00ec, Remigio,\" disse Guglielmo.\"Non ti interrogo per quello che \u00e8 successo allora, ma per quello che \u00e8 accaduto di recente. Aiutami, e io non cercher\u00f2 certo la tua rovina. Non posso e non voglio giudicarti. Ma mi devi dire cosa sai sui fatti dell'abbazia. Giri troppo, di notte e di giorno, per non sapere qualcosa. Chi ha ucciso Venanzio?\"\n\"Non lo so, te lo giuro. So quando \u00e8 morto, e dove.\"\n\"Quando? Dove?\"\n\"Lasciami raccontare. Quella notte, un'ora dopo compieta, sono entrato in cucina...\"\n\"Da dove, e per quali ragioni?\"\n\"Dalla porta verso l'orto. Ho una chiave che da tempo mi son fatto fare dai fabbri. La porta della cucina \u00e8 l'unica che non sia sbarrata dall'interno. E le ragioni... non contano, hai detto tu stesso che non vuoi accusarmi per le debolezze della mia carne...\" Sorrise imbarazzato.\"Ma non vorrei nemmeno che credessi che passo i miei giorni nella fornicazione... Quella sera cercavo cibo da regalare alla ragazza che Salvatore doveva far entrare nella cinta...\"\n\"Da dove?\"\n\"Oh, la cinta delle mura ha altre entrate, oltre al portale. Le conosce l'Abate, le conosco io... Ma quella sera la ragazza non venne, la rimandai indietro proprio a causa di quello che scoprii, e che sto per raccontarti. Ecco perch\u00e9 tentai di farla tornare ieri notte. Se voi foste giunti un poco dopo avreste trovato me invece di Salvatore, fu lui ad avvertirmi che c'era gente nell'Edificio, e io tornai nella mia cella...\"\n\"Torniamo alla notte tra domenica e luned\u00ec.\"\n\"Ecco: io entrai in cucina e vidi per terra Venanzio, morto.\"\n\"In cucina?\"\n\"S\u00ec, vicino all'acquaio. Forse era appena disceso dallo scriptorium.\"\n\"Nessuna traccia di lotta?\"\n\"Nessuna. O meglio, vicino al corpo c'era una tazza infranta, e segni di acqua per terra.\"\n\"Perch\u00e9 sai che era acqua?\"\n\"Non lo so. Ho pensato che fosse acqua. Cosa poteva essere?\"\nCome Guglielmo mi fece osservare dopo, quella tazza poteva significare due cose diverse. O proprio l\u00ec in cucina qualcuno aveva dato da bere a Venanzio una pozione velenosa, o il poveretto aveva gi\u00e0 ingerito il veleno (ma dove? e quando?) ed era sceso a bere per calmare una improvvisa arsura, uno spasimo, un dolore che gli bruciava le viscere, o la lingua (ch\u00e9 certamente la sua doveva essere nera come quella di Berengario)."
        },
        {
            "page_number": 213,
            "markdown": "In ogni caso per il momento non si poteva sapere di pi\u00f9. Scorto il cadavere, e terrorizzato, Remigio si era chiesto cosa fare, e aveva risolto di non fare nulla. A chiedere soccorso, avrebbe dovuto ammettere di aver vagato durante la notte per l'Edificio, n\u00e9 avrebbe giovato al confratello ormai perduto. Pertanto aveva risolto di lasciare le cose cos\u00ec come erano, attendendo che qualcuno scoprisse il corpo il mattino dopo, all'apertura delle porte. Era corso a trattenere Salvatore, che gi\u00e0 stava facendo penetrare la ragazza nell'abbazia, poi - lui e il suo complice - se ne erano tornati a dormire, se mai sonno si poteva chiamare la veglia agitata che ebbero sino a mattutino. E a mattutino, quando i porcai vennero ad avvertire l'Abate, Remigio credeva che il cadavere fosse stato scoperto dove lui l'aveva lasciato, ed era rimasto allibito scoprendolo nella giara. Chi aveva fatto sparire il cadavere dalla cucina? Su questo Remigio non aveva nessuna idea.\n\"L'unico che pu\u00f2 muoversi liberamente per l'Edificio \u00e8 Malachia,\" disse Guglielmo.\n\nIl cellario reag\u00ec con energia: \"No, Malachia no. Cio\u00e8, non credo... In ogni caso non sono io che ti ho detto qualcosa contro Malachia...\"\n\"Stai tranquillo, qualsiasi sia il debito che ti lega a Malachia. Sa qualcosa di te?\"\n\"S\u00ec,\" arross\u00ec il cellario, \"e si \u00e8 comportato da uomo discreto. Fossi in te io sorveglierei Bencio. Aveva strani legami con Berengario e Venanzio... Ma ti giuro, non ho visto altro. Se sapr\u00f2 qualcosa te lo dir\u00f2.\"\n\"Per ora pu\u00f2 bastare. Torner\u00f2 da te se ne avr\u00f2 bisogno.\" Il cellario, evidentemente sollevato, torn\u00f2 ai suoi traffici, redarguendo aspramente i villici che frattanto avevano spostato non so quali sacchi di sementi.\n\nIn quel mentre ci raggiunse Severino. Portava in mano le lenti di Guglielmo, quelle che gli erano state sottratte due notti prima.\"Li ho trovati nel saio di Berengario,\" disse. \"Li ho visti sul tuo naso, l'altro giorno in biblioteca. Sono i tuoi, vero?\"\n\"Dio sia lodato,\" esclam\u00f2 gioiosamente Guglielmo.\"Abbiamo risolto due problemi! Ho le mie lenti e so finalmente di sicuro che era Berengario l'uomo che ci derub\u00f2 l'altra notte nello scriptorium!\"\n\nAvevamo appena finito di parlare che arriv\u00f2 di corsa Nicola da Morimondo, pi\u00f9 trionfante ancora di Guglielmo. Teneva nelle mani un paio di lenti finite, montate sulla loro forcella: \"Guglielmo,\" gridava,\"ce l'ho fatta da solo, li ho finiti, credo che funzionino!\" Poi vide che Guglielmo aveva altre lenti sul volto e rimase di sasso. Guglielmo non volle umiliarlo, si tolse le sue vecchie lenti e misur\u00f2 le nuove: \"Sono migliori delle altre,\" disse.\"Vuol dire che terr\u00f2 le vecchie di riserva, e porter\u00f2 sempre le tue.\" Poi si volse a me: \"Adso, ora mi ritiro in cella a leggere quelle carte che sai. Finalmente! Aspettami da qualche parte. E grazie, grazie a voi tutti fratelli carissimi.\"\n\nSuonava l'ora terza e mi portai in coro, a recitar con gli altri l'inno, i salmi, i versetti e il Kyrie. Gli altri pregavano per l'anima del morto Berengario. Io ringraziavo Iddio di averci fatto ritrovare non uno ma due paia di lenti.\n\nPer la grande serenit\u00e0, dimenticate tutte le brutture che avevo viste e udite, mi assopii, risvegliandomi quando l'ufficio ebbe termine. Mi resi conto che quella notte"
        },
        {
            "page_number": 214,
            "markdown": "non avevo dormito e mi turbai pensando che avevo anche usato molto delle mie forze. E a quel punto, uscito all'aperto, il mio pensiero cominci\u00f2 a essere ossessionato dal ricordo della fanciulla.\n\nCercai di distrarmi, e mi misi a muovere in fretta per il pianoro. Provavo un senso di lieve vertigine. Battevo le mani intirizzite l'una contro l'altra. Pestavo i piedi per terra. Avevo ancora sonno, eppure mi sentivo sveglio e pieno di vita. Non capivo cosa mi stesse accadendo."
        },
        {
            "page_number": 215,
            "markdown": "# Quarto giorno \n\n## Terza\n\nDove Adso si dibatte nei patimenti d'amore, poi arriva Guglielmo col testo di Venanzio, che continua a rimanere indecifrabile anche dopo esser stato decifrato\n\nIn verit\u00e0, dopo il mio incontro peccaminoso con la fanciulla, gli altri terribili avvenimenti mi avevano fatto quasi dimenticare quella vicenda, e d'altra parte, subito dopo essermi confessato a frate Guglielmo, il mio animo si era sgravato del rimorso che avevo avvertito al risveglio dopo il mio colpevole cedimento, tanto che mi era parso di aver consegnato al frate, con le parole, lo stesso fardello di cui esse erano la voce significativa. A che altro serve infatti il benefico lavacro della confessione, se non a scaricare il peso del peccato, e del rimorso che comporta, nel seno stesso di Nostro Signore, ottenendo con il perdono una nuova aerea leggerezza dell'anima, cos\u00ec da dimenticare il corpo martoriato dalla nequizia? Ma non di tutto mi ero liberato. Ora che passeggiavo al sole pallido e freddo di quella mattinata invernale, circondato dal fervore degli uomini e degli animali, cominciavo a ricordare gli avvenimenti passati in modo diverso. Come se di tutto quanto era accaduto non rimanessero pi\u00f9 il pentimento e le parole consolatrici del lavacro penitenziale, ma solo immagini di corpi e di umane membra. Mi balzava alla mente sovreccitata il fantasma di Berengario gonfio di acqua, e rabbrividivo di ribrezzo e piet\u00e0. Poi come per fugare quel lemure, la mia mente si rivolgeva ad altre immagini di cui la memoria fosse fresco ricettacolo, e non potevo evitare di vedere, evidente ai miei occhi (agli occhi dell'anima, ma quasi come se apparisse innanzi agli occhi carnali), l'immagine della fanciulla, bella e terribile come esercito schierato in battaglia.\n\nMi sono ripromesso (vecchio amanuense di un testo mai scritto prima d'ora ma che per lunghi decenni ha parlato nella mia mente) di essere cronista fedele, e non solo per amore della verit\u00e0, n\u00e9 per il desiderio (peraltro degnissimo) di ammaestrare i miei lettori futuri; ma anche per liberare la mia memoria appassita e stanca di visioni che per tutta la vita l'hanno affannata. E quindi devo dire tutto, con decenza ma senza vergogna. E devo dire, ora, e a chiare lettere, quello che allora pensai e quasi tentai di nascondere a me stesso, passeggiando per il pianoro, mettendomi talvolta a correre per potere attribuire al moto del corpo i battiti improvvisi del mio cuore, soffermandomi ad ammirare le opere dei villani e illudendomi di distrarmi nella loro contemplazione, aspirando l'aria fredda a pieni polmoni, come fa chi beve del vino per dimenticare timore o dolore.\n\nInvano. Io pensavo alla fanciulla. La mia carne aveva dimenticato il piacere, intenso, peccaminoso e passeggero (cosa vile) che mi aveva dato il congiungermi con lei; ma la mia anima non aveva dimenticato il suo volto, e non riusciva a sentire"
        },
        {
            "page_number": 216,
            "markdown": "perverso questo ricordo, anzi palpitava come se in quel volto risplendessero tutte le dolcezze del creato.\n\nAvvertivo, in modo confuso e quasi negando a me stesso la verit\u00e0 di quanto sentivo, che quella povera, lercia, impudente creatura che si vendeva (chiss\u00e0 con quanta proterva costanza) ad altri peccatori, quella figlia di Eva che, debolissima come tutte le sue sorelle, aveva tante volte fatto commercio della propria carne, era tuttavia un qualcosa di splendido e mirifico. Il mio intelletto la sapeva fomite di peccato, il mio appetito sensitivo l'avvertiva come ricettacolo di ogni grazia. E' difficile dire cosa provassi. Potrei tentare di scrivere che, ancora preso dalle trame del peccato, desideravo, colpevolmente, di vederla apparire a ogni istante, e quasi spiavo il lavoro degli operai per scrutare se dall'angolo di una capanna, dal buio di una stalla, apparisse quella figura che mi aveva sedotto. Ma non scriverei il vero, oppure tenterei di porre un velo alla verit\u00e0 per attenuarne la forza e l'evidenza. Perch\u00e9 la verit\u00e0 \u00e8 che io\"vedevo\" la fanciulla, la vedevo nei rami dell'albero spoglio che palpitavano leggermente quando un passero intirizzito volava a cercarvi rifugio; la vedevo negli occhi delle giovenche che uscivano dalla stalla, e la udivo nel belato degli agnelli che incrociavano il mio errare. Era come se tutto il creato mi parlasse di lei, e desideravo, s\u00ec, di rivederla, ma ero pur pronto ad accettare l'idea di non rivederla mai pi\u00f9, e di non congiungermi mai pi\u00f9 con lei, purch\u00e9 potessi godere del gaudio che mi pervadeva quel mattino, e averla sempre vicina anche se fosse stata, e per l'eternit\u00e0, lontana. Era, ora cerco di capire, come se tutto l'universo mondo, che chiaramente \u00e8 quasi un libro scritto dal dito di Dio, in cui ogni cosa ci parla dell'immensa bont\u00e0 del suo creatore, in cui ogni creatura \u00e8 quasi scrittura e specchio della vita e della morte, in cui la pi\u00f9 umile rosa si fa glossa del nostro cammino terreno, tutto insomma, di altro non mi parlasse se non del volto che avevo a mala pena intravisto nelle ombre odorose della cucina. Indulgevo a queste fantasie perch\u00e9 mi dicevo (o meglio non mi dicevo, perch\u00e9 in quel momento non formulavo pensieri traducibili in parole) che se il mondo intero \u00e8 destinato a parlarmi della potenza, bont\u00e0, e saggezza del creatore, e se quel mattino il mondo intero mi parlava della fanciulla che (per peccatrice che fosse) era pur sempre un capitolo del gran libro del creato, un versetto del grande salmo cantato dal cosmo - mi dicevo (ora dico), che se questo avveniva non poteva non far parte del grande disegno teofanico che regge l'universo, disposto a modo di cetra, miracolo di consonanza e di armonia. Quasi inebriato, godevo allora della presenza di lei nelle cose che vedevo, e in esse desiderandola, nella vista di esse mi appagavo. E pure sentivo come un dolore, perch\u00e9 al tempo stesso soffrivo di un'assenza, pur essendo felice di tanti fantasmi di una presenza. Mi riesce difficile spiegare questo mistero di contraddizione, segno che l'animo umano \u00e8 assai fragile e non procede mai dirittamente lungo i sentieri della ragione divina, che ha costruito il mondo come un perfetto sillogismo, ma di questo sillogismo coglie solo proposizioni isolate e sovente disconnesse, donde la nostra facilit\u00e0 a cadere vittima delle illusioni del maligno. Era illusione del maligno quella che quella mattina mi rendeva cos\u00ec commosso? Penso oggi che lo fosse, perch\u00e9 ero novizio, ma penso che l'umano sentimento che mi agitava non fosse cattivo in s\u00e9, ma solo in riferimento al mio stato. Perch\u00e9 di per s\u00e9 era il sentimento che muove l'uomo"
        },
        {
            "page_number": 217,
            "markdown": "verso la donna affinch\u00e9 l'uno si congiunga con l'altra, come vuole l'apostolo delle genti, ed entrambi siano carne di una sola carne, e insieme procreino nuovi esseri umani e si assistano mutuamente dalla giovent\u00f9 alla vecchiaia. Solo che l'apostolo cos\u00ec parl\u00f2 per coloro che cercano il rimedio alla concupiscenza e a chi non voglia bruciare, ricordando per\u00f2 che ben pi\u00f9 preferibile \u00e8 lo stato di castit\u00e0, a cui io monaco mi ero consacrato. E quindi io pativo quella mattina ci\u00f2 che era male per me, ma per altri forse era bene, e bene dolcissimo, per cui ora capisco che il mio turbamento non era dovuto alla pravit\u00e0 dei miei pensieri, in s\u00e9 degni e soavi, ma alla pravit\u00e0 del rapporto tra i miei pensieri e i voti che avevo pronunciato. E quindi facevo male a godere di una cosa buona sotto una certa ragione, cattiva sotto un'altra, e il mio difetto stava nel tentare di conciliare con l'appetito naturale i dettami dell'anima razionale. Ora so che soffrivo del contrasto tra l'appetito elicito intellettivo, dove avrebbe dovuto manifestarsi l'imperio della volont\u00e0, e l'appetito elicito sensitivo, soggetto delle umane passioni. Infatti actus appetiti sensitivi in quantum habent trasmutationem corporalem annexam, passiones dicuntur, non autem actus voluntatis. E il mio atto appetitivo era per l'appunto accompagnato da un tremore di tutto il corpo, da un impulso fisico a gridare e ad agitarmi. L'angelico dottore dice che le passioni in s\u00e9 non sono cattive, salvo che van moderate dalla volont\u00e0 guidata dall'anima razionale. Ma la mia anima razionale era in quel mattino sopita dalla stanchezza la quale teneva a freno l'appetito irascibile, che si rivolge al bene e al male in quanto termini di conquista, ma non l'appetito concupiscibile, che si rivolge al bene e al male in quanto conosciuti. A giustificare la mia irresponsabile leggerezza di allora dir\u00f2 oggi, e con le parole del dottore angelico, che ero indubbiamente preso di amore, che \u00e8 passione ed \u00e8 legge cosmica, perch\u00e9 anche la gravit\u00e0 dei corpi \u00e8 amore naturale. E da questa passione ero naturalmente sedotto, perch\u00e9 in questa passione appetitus tendit in appetibile realiter consequendum ut sit ibi finis motus. Per cui naturalmente amor facit quod ipsae res quae amantur, amanti aliquo modo uniantur et amor est magis cognitivus quam cognitio. Infatti io ora vedevo la fanciulla meglio di quanto l'avessi vista la sera prima, e la capivo intus et in cute perch\u00e9 in essa capivo me e in me essa stessa. Mi chiedo ora se quello che provavo fosse l'amore di amicizia, in cui il simile ama il simile e vuole solo il bene altrui, o amore di concupiscenza, in cui si vuole il proprio bene e il mancante vuole solo ci\u00f2 che lo completa. E credo che amore di concupiscenza fosse stato quello della notte, in cui volevo dalla fanciulla qualcosa che non avevo mai avuto, mentre in quella mattina dalla fanciulla non volevo nulla, e volevo solo il suo bene, e desideravo che essa fosse sottratta alla crudele necessit\u00e0 che la piegava a darsi per poco cibo, e fosse felice, n\u00e9 volevo chiederle pi\u00f9 nulla ma solo continuare a pensarla e vederla nelle pecore, nei buoi, negli alberi, nella luce serena che avvolgeva di gaudio la cinta dell'abbazia.\n\nOra so che causa dell'amore \u00e8 il bene e ci\u00f2 che \u00e8 bene si definisce per conoscenza, e non si pu\u00f2 amare se non ci\u00f2 che si \u00e8 appreso come bene, mentre la fanciulla l'avevo appresa, s\u00ec, come bene dell'appetito irascibile, ma come male della volont\u00e0. Ma allora ero in preda a tanti e tanto contrastanti moti dell'animo perch\u00e9 ci\u00f2 che provavo era simile all'amore pi\u00f9 santo proprio come lo descrivono i dottori: esso"
        },
        {
            "page_number": 218,
            "markdown": "mi produceva l'estasi, in cui amante e amato vogliono la stessa cosa (e per misteriosa illuminazione io in quel momento sapevo che la fanciulla, dovunque essa fosse, voleva le stesse cose che io stesso volevo), e per essa io provavo gelosia, ma non quella cattiva, condannata da Paolo nella prima ai corinzi, che \u00e8 principium contentionis, e non ammette consortium in amato, ma quella di cui parla Dionigi nei Nomi Divini, per cui anche Dio \u00e8 detto geloso propter multum amorem quem habet ad existentia (e io amavo la fanciulla proprio perch\u00e9 essa esisteva, ed ero lieto, non invidioso, che essa esistesse). Ero geloso nel modo in cui per l'angelico dottore la gelosia \u00e8 motus in amatum, gelosia di amicizia che induce a muoversi contro tutto ci\u00f2 che nuoce all'amato (e io altro non fantasticavo, in quell'istante, che di liberare la fanciulla dal potere di chi ne stava comprando le carni insozzandola con le proprie passioni nefaste).\n\nOra so, come dice il dottore, che l'amore pu\u00f2 ledere l'amante quando sia eccessivo. E il mio era eccessivo. Ho tentato di spiegare cosa allora provassi, non tento per nulla di giustificare quanto provavo. Parlo di quelli che furono i miei colpevoli ardori di giovent\u00f9. Erano male, ma la verit\u00e0 mi impone di dire che allora li avvertii come estremamente buoni. E questo valga ad ammaestrare chi, come me, incapper\u00e0 nelle reti della tentazione. Oggi, vegliardo, conoscerei mille modi di sfuggire a tali seduzioni (e mi chiedo quanto debba esserne fiero, dappoich\u00e9 sono libero dalle tentazioni del demone meridiano; ma non libero da altre, tal che mi chiedo se quanto sto ora facendo non sia colpevole acquiescenza alla passione terrestre della rimemorazione, stolido tentativo di sfuggire al flusso del tempo, e alla morte).\n\nAllora, mi salvai quasi per istinto miracoloso. La fanciulla mi appariva nella natura e nelle umane opere che mi circondavano. Cercai quindi, per felice intuito dell'anima, di immergermi nella distesa contemplazione di quelle opere. Osservai il lavoro dei vaccari che stavano portando i buoi fuori della stalla, dei porcai che recavano cibo ai maiali, dei pastori che aizzavano i cani a riunire le pecore, dei contadini che portavano farro e miglio ai mulini e ne uscivano con sacchi di buon cibo. Mi immersi nella contemplazione della natura, cercando di dimenticare i miei pensieri e cercando di guardare solo gli esseri come essi ci appaiono, e di obliarmi nella loro visione, giocondamente.\n\nCome era bello lo spettacolo della natura non ancora toccato dalla sapienza, spesso perversa, dell'uomo!\n\nVidi l'agnello, a cui \u00e8 stato dato questo nome quasi in riconoscimento della sua purezza e bont\u00e0. Infatti il nome agnus deriva dal fatto che questo animale agnoscit, riconosce la propria madre, e ne riconosce la voce in mezzo al gregge mentre la madre tra tanti agnelli d'identica forma e di identico belato riconosce sempre e soltanto il figlio suo, e lo nutre. Vidi la pecora, che ovis \u00e8 detta ab oblatione perch\u00e9 serviva sin dai primi tempi ai riti sacrificali; la pecora che, come \u00e8 suo costume, sul far dell'inverno, cerca l'erba con avidit\u00e0 e si riempie di foraggio prima che i pascoli siano bruciati dal gelo. E le greggi erano sorvegliate dai cani, cos\u00ec chiamati da canor a causa del loro latrato. Animale perfetto tra gli altri, con doti superiori di acutezza, il cane riconosce il proprio padrone, ed \u00e8 addestrato alla caccia alle fiere nei boschi,"
        }
    ],
    "progress": {
        "current_page": 218
    }
}